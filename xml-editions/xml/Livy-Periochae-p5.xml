<?xml version="1.0" encoding="UTF-8"?>
<?oxygen RNGSchema="http://www.tei-c.org/release/xml/tei/custom/schema/relaxng/teilite.rng" type="xml"?>
<TEI
    xmlns="http://www.tei-c.org/ns/1.0"
    xmlns:tei="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title/>
            </titleStmt>
            <publicationStmt>
                <p>Original XML markup added to text from Latin Library web site.</p>
            </publicationStmt>
            <sourceDesc>
                <p>Based on text added to Latin Library web site by Alain Canu.</p>
                
            </sourceDesc>
        </fileDesc>
    </teiHeader>
    <text>
        <body>
            <div
                n="1">
                <head>Periocha I</head>
                <p>[A.] Adventus Aeneae in Italiam et res gestae. Ascani regnum Albae et deinceps
                    Silviorum. Numitoris filia a Marte compressa nati Romulus et Remus. Amulius
                    obtruncatus. Urbs a Romulo condita. Senatus lectus. Cum Sabinis bellatum. Spolia
                    opima Feretrio Iovi lata. In curias populus divisus. Fidenates, Veientes victi.
                    Romulus consecratus. Numa Pompilius ritus sacrorum tradidit. Porta Iani clausa. </p>
                <p> Tullus Hostilius Albanos diripuit. Trigeminorum pugna. Metti Fufeti supplicium.
                    Tullus fulmine consumptus. Ancus Marcius Latinos devicit, Ostiam condidit. </p>
                <p> Tarquinius Priscus Latinos superavit, circum fecit, finitimos devicit, muros et
                    cloacas fecit. </p>
                <p> Servio Tullio caput arsit. Servius Tullius Veientes devicit et populum in
                    classes divisit, aedem Dianae dedicavit. </p>
                <p> Tarquinius Superbus occiso Tullio regnum invasit. Tulliae scelus in patrem.
                    Turnus Herdonius per Tarquinium occisus. Bellum cum Vulscis. Fraude Sex.
                    Tarquini Gabi direpti. Capitolium inchoatum. Termonis et Iuventae arae moveri
                    non potuerunt. Lucretia se occidit. Superbi expulsio. Regnatum est annis CCLV </p>
                <p> [B.] Latinis victis montem Aventinum adsignavit, fines protulit, Hostiam
                    coloniam deduxit, caerimonias a Numa institutas renovavit. </p>
                <p> Hic temptandae scientiae Atti Navi auguris causa fertur consuluisse eum, an id
                    de quo cogitaret effici posset; quod cum ille fieri posse dixisset, iussisse eum
                    novacula cotem praecidere, idque ab Atto protinus factum. [Regnavit annis
                    XXIIII. Eo regnante Lucumo, Demarati Corinthi filius, a Tarquinis, Etrusca
                    civitate, Romam venit et in amicitiam Anci receptus Tarquini Prisci nomen ferre
                    coepit et post mortem Anci regnum excepit. Centum in patres allegit, Latinos
                    subegit, ludos in circo edidit, equitum centurias ampliavit, urbem muro
                    circumdedit, cloacas fecit.] Occisus est ab Anci filiis, cum regnasset annis
                    XXXVIII. Successit ei Servius Tullius, natus ex captiva nobili Corniculana, cui
                    puero athuc in cunis posito caput arsisse traditum erat. Is censum primum egit,
                    lustrum condidit, quo censa LXXX milia esse dicuntur, pomerium protulit, colles
                    urbi adiecit Quirinalem, Viminalem, Aesquilinum, templum Dianae cum Latinis in
                    Aventino fecit. Interfectus est a Lucio Tarquinio, Prisci filio, consilio filiae
                    suae Tulliae, cum regnasset annis XLIIII. Post hunc L. Tarquinius Superbus neque
                    patrum neque populi iussu regnum invasit. Is armatos circa se in custodiam sui
                    habuit. Bellum cum Vulscis gessit et ex spoliis eorum templum in Capitolio Iovi
                    fecit. Gabios dolo in potestatem suam redegit. Huius filiis Delphos profectis et
                    consulentibus quis eorum Romae regnaturus esset, dictum est eum regnaturum qui
                    primum matrem osculatus esset. Quod responsum cum ipsi aliter interpretarentur,
                    Iunius Brutus, qui cum his profectus erat, prolapsum se simulavit et terram
                    osculatus est; idque factum eius eventus conprobavit. Nam cum inpotenter se
                    gerendo Tarquinius Superbus omnes in odium sui adduxisset, ad ultimum propter
                    expugnatam nocturna vi a Sexto filio eius Lucretiae pudicitiam, quae ad se
                    vocato patre Tricipitino et viro Collatino obtestata ne inulta mora eius esset
                    cultro se interfecit, Bruti opera maxime expulsus est, cum regnasset annos XXV.
                    Tum consules primi creati sunt L. Iunius Brutus L. Tarquinius Collatinus. </p>
            </div>
            <div
                n="2">
                <head>Periocha II</head>
                <p> Brutus iureiurando populum adstrinxit neminem Romae regnare passuros. Tarquinium
                    Collatinum collegam suum propter adfinitatem Tarquiniorum suspectum coegit
                    consulatu se abdicare et civitate cedere. Bona regum diripi iussit, agrum Marti
                    consecravit, qui campus Martius nominatus est. Adulescentes nobiles, in quibus
                    suos quoque et fratris filios, quia coniuraverant de recipiendis regibus, securi
                    percussit. Servo indici, cui Vindicio nomen fuit, libertatem dedit; ei cuius
                    nomine vindicta appellata. </p>
                <p> Cum adversus reges, qui contractis Veientum et Tarquiniensium copiis bellum
                    intulerant, exercitum duxisset, in acie curn Arrunte filio Superbi commortuus
                    est; eumque matronae anno luxerunt. P. Valerius consul legem de provocatione ad
                    populum tulit. Capitolium dedicatum est. </p>
                <p> Porsenna, Clusinorum rex, bello pro Tarquinis suscepto cum ad Ianiculum
                    venisset, ne Tiberim transiret virtute Coclitis Horati prohibitus est, qui, dum
                    alii pontem Sublicium rescindunt, solus Etruscos sustinuit et ponte rupto
                    armatus in flumen se misit et ad suos transnavit. Accessit alterum virtutis
                    exemplum in Mucio. Qui cum ad feriendum Porsennam castra hostium intrasset,
                    occiso scriba, quem regem esse existimaverat, conprehensus inpositam manum
                    altaribus, in quibus sacrificatum erat, exuri passus est dixitque tales CCC
                    esse. Quorum admiratione coactus Porsenna pacis condiciones ferre bellum omisit
                    acceptis obsidibus. Ex quibus virgo una Cloelia deceptis custodibus per Tiberim
                    ad suos transnavit et cum reddita esset, a Porsenna honorifice remissa equestri
                    statua donata est. </p>
                <p> Adversus Tarquinium Superbum cum Latinorum exercitu bellum inferentem Aulus
                    Postumius dictator prospere pugnavit. </p>
                <p> Appius Claudius ex Sabinis Romam transfugit. Ob hoc Claudia tribus adiecta est
                    numerusque tribuum ampliatus est, ut essent XXI. </p>
                <p> Plebs cum propter nexos ob aes alienum in Sacrum montem secessisset, consilio
                    Meneni Agrippae a seditione revocata eat. Idem Agrippa cum decessisset, propter
                    paupertatem publico inpendio elatus est. Tribuni plebis quinque creati sunt. </p>
                <p> Oppidum Vulscorum Corioli captum est virtute et opera Cn. Marci, qui ob hoc
                    Coriolanus vocatus est. </p>
                <p> T. Latinius, vir de plebe, cum in visu admonitus ut de quibusdam religionibus ad
                    senatum perferret id neglexisset, amisso filio pedibus debilis factus, postquam
                    delatus ad senatum lectica eadem illa indicaverat, usu pedum recepto domum
                    reversus est. </p>
                <p> Cum Cn. Marcius Coriolanus, qui in exilium erat pulsus, dux Vulacorum factus
                    exercitum hostium urbi admovisset, et missi ad eum primum legati, postea
                    sacerdotes frustra deprecati essent ne bellum patriae inferret, Veturia mater et
                    Volumnia uxor impetraverunt ab eo, ut recederet. </p>
                <p> Lex agraria primum lata est. </p>
                <p> Spurius Csssius consularis regni crimine damnatus est necatusque. </p>
                <p> Opillia virgo Vestalis ob incestum viva defossa est. </p>
                <p> Cum vicini Veientes incommodi magis quam graves essent, familia Fabiorum id
                    bellum gerendum depoposcit misitque in id trecentos et sex armatos, qui ad
                    Cremeram praeter unum ab hostibus caesi sunt. </p>
                <p> Appius Claudius cos. cum adversus Vulscos contumacia exercitus male pugnatum
                    esset, decimum quemque militum fuste percussit. </p>
                <p> Res praeterea adversus Vulscos et Hernicos et Veientes et seditiones inter
                    patres plebemque continet. </p>
            </div>
            <div
                n="3">
                <head>Periocha III</head>
                <p>Seditiones de agrariis legibus fuere. Capitolium ab exulibus et servis occupatum
                    caesis his receptum est. </p>
                <p> Census bis actus est. Priore lustro censa sunt civium capita +VIII milia
                    DCCXIIII+ praeter orbos orbasque, sequenti CXVII milia CCXVIIII. </p>
                <p> Cum adversus Aequos male gesta res esset, L. Quintius Cincinnatus dictator
                    factus, cum rure intentus operi rustico esset, ad id bellum gerendum arcessitus
                    est. Is victos hostes sub iugum misit. </p>
                <p> Tribunorum plebis numerus ampliatus est, ut essent X, tricesimo sexto anno [a]
                    primis tribunis plebis. </p>
                <p> Petitis per legatos et adlatis Atticis legibus ad constituendas eas
                    proponendasque X viri pro consulibus sine ullis aliis magistratibus creati
                    altero et trecentesimo anno quam Roma condita erat, et ut a regibus ad consules,
                    ita a consulibus ad X viros imperium translatum. Hi X tabulis legum positis cum
                    modeste se in eo honore gessissent et ob id in alterum quoque annum eundem esse
                    magistratum placuisset, duabus tabulis ad X adiectis cum complura inpotenter
                    fecissent, magistratum noluerunt deponere et in tertium annum retinuerunt, donec
                    inviso eorum imperio finem adtulit libido Appi Claudi. Qui cum in amorem
                    Virginiae virginis incidisset, summisso, qui eam in servitutem peteret,
                    necessitatem patri eius Virginio inposuit. Rapto ex taberna proxima cultro
                    filiam occidit, cum aliter effici non posset ne in potestatem stuprum inlaturi
                    veniret. Hoc tam magnae iniuriae exemplo pleps concitata montem Aventinum
                    occupavit coegitque X viros abdicare se magistratu. Ex quibus Appius, qui
                    praecipuam poenam meruerat, in carcerem coniectus est; ceteri in exilium acti. </p>
                <p> Res praeterea contra Sabinos et Vulscos prospere gestas continet et parum
                    honestum populi Romani indicium, qui iudex inter Ardeates et Aricinos sumptus
                    agrum de quo ambigebatur sibi adiudicavit. </p>
            </div>
            <div
                n="4">
                <head>Periocha IV</head>
                <p> Lex de conubio patrum et plebis a tribunis contentione magna patribus
                    repugnantibus perlata est. </p>
                <p> Tribuni <gap/> plebis. </p>
                <p> Aliquot annos res populi R. domi militiaeque per hoc genus magistratus
                    administratae sunt. Item censores tunc primum creati sunt. </p>
                <p> Ager Ardeatibus populi iudicio ablatus missis in eum colonis restitutus est. </p>
                <p> Cum fame populus R. laboraret, Sp. Maelius eques R. frumentum populo sua inpensa
                    largitus est et ob hoc factum conciliata sibi plebe regnum adfectans a C.
                    Servilio Ahala magistro equitum iussu Quinti Cincinnati dictatoris occisus est;
                    L. Minucius index bove aurata donatus est. </p>
                <p> Legatis Romanorum a Fidenatibus occisis, quoniam ob rem p. morte occubuerant,
                    statuae in rostris positae sunt. </p>
                <p> Cossus Cornelius tribunus militum occiso Tolumnio, Veientum rege, opima spolia
                    secunda rettulit. </p>
                <p> Mam. Aemilius dictator censurae honorem qui antea per quinquennium gerebatur,
                    anni et sex mensum spatio finit; ob eam rem a censoribus notatus est. </p>
                <p> Fidenae in potestatom redactae eoque coloni missi sunt; quibus occisis Fidenates
                    cum defecissent, ab Mam. Aemilio dictatore victi sunt et Fidenae captae. </p>
                <p> Coniuratio servorum oppressa est. </p>
                <p> Postumius tribunus militum propter crudelitatem ab exercitu occisus est. </p>
                <p> Stipendium ex aerario tum primum militibus datum est. </p>
                <p> Res praeterea gestas adversus Vulscos at Fidenates et Faliscos continet. </p>
            </div>
            <div
                n="5">
                <head>Periocha V</head>
                <p>In obsidione Veiorum tabernacula militibus facta sunt. Ea res cum esset noua,
                    indignationem tribunorum plebis mouit querentium non dari plebi, nec per hiemem,
                    militiae requiem. </p>
                <p> Equites tum primum equis suis mereri coeperunt. </p>
                <p> Cum inundatio ex lacu Albano facta esset, uates qui eam rem interpretaretur ex
                    hostibus captus est. </p>
                <p> Furius Camillus dictator X annis obsessos Veios cepit, simulacrum Iunonis Romam
                    transtulit, decimam praedae Delphos Apollini misit. Idem tribunus militum cum
                    Faliscos obsideret, proditos hostium filios parentibus remisit statimque
                    deditione facta Faliscorum uictoriam iustitia consecutus est. Cum alter ex
                    censoribus C. Iulius decessisset, in locum eius M. Cornelius suffectus est. Nec
                    id postea factum est, quoniam eo lustro a Gallis Roma capta est. </p>
                <p> Furius Camillus, cum dies ei ab L. Apuleio tribuno pl. dicta esset, in exilium
                    abiit. </p>
                <p> Cum Galli Senones Clusium obsiderent et legati a senatu missi ad componendam
                    inter eos et Clusinos pacem pugnantes contra Gallos starent in acie Clusinorum,
                    hoc facto eorum concitati Senones urbem infesto exercitu petierunt fusisque ad
                    Aliam Romanis cepere urbem praeter Capitolium, quo se iuuentus contulerat ;
                    maiores natu cum insignibus honorum, quos quisque gesserat, in uestibulis aedium
                    sedentes occiderunt. Et cum per auersam partem Capitoli iam in summum
                    euasissent, proditi clangore anserum M. Manli praecipue opera deiecti sunt.
                    Coactis deinde propter famem Romanis descendere, ut M pondo auri darent et hoc
                    pretio finem obsidionis emerent, Furius Camillus, dictator absens creatus, inter
                    ipsum conloquium, quo de pacis condicionibus agebatur, cum exercitu uenit et
                    Gallos post sextum mensem urbe expulit ceciditque. </p>
                <p> Dictum est ad Veios migrandum esse propter incensam et dirutam urbem, quod
                    consilium Camillo auctore discussum est. Mouit populum uocis quoque omen ex
                    centurione auditae, qui cum in forum uenisset, manipularibus suis dixerat :
                    "Sta, miles, hic optime manebimus !". </p>
                <p> Aedis Ioui Capitolino facta est, quod ante urbem captam uox audita erat
                    aduentare Gallos. </p>
            </div>
            <div
                n="6">
                <head>Periocha VI</head>
                <p>Res aduersus Vulscos et Aequos et Praenestinos prospere gestas continet. </p>
                <p> Quattuor tribus adiectae sunt, Stellatina, Tromentina, Sabatina, Arniensis. M.
                    Manlius, qui Capitolium a Gallis defenderat, cum obstrictos aere alieno
                    liberaret, nexos exsolueret, crimine adfectati regni damnatus de Saxo deiectus
                    est. In cuius notam S. C. factum est, ne cui de Manlia gente Marco nomen esset. </p>
                <p> C. Licinius et L. Sextius tribuni pl. legem promulgauerunt, ut consules ex plebe
                    fierent, qui ex patribus creabantur, eamque cum magna contentione repugnantibus
                    patribus, cum idem tribuni pl. per quinquennium soli magistratus fuissent,
                    pertulerunt ; et primus ex plebe consul L. Sextius creatus est. </p>
                <p> Lata est et altera lex, ne cui plus quingentis iugeribus agri liceret possidere.
                </p>
            </div>
            <div
                n="7">
                <head>Periocha VII</head>
                <p> Duo noui magistratus adiecti sunt, praetura et curulis aedilitas. Pestilentia
                    ciuitas laborauit eamque insignem fecit mors Furi Camilli. Cuius remedium et
                    finis cum per nouas religiones quaereretur, ludi scaenici tunc primum facti
                    sunt. </p>
                <p> Cum dies L. Manlio dicta esset a M. Pomponio tribuno pl. propter dilectum acerbe
                    actum et T. Manlium filium rus relegatum sine ullo crimine, adulescens ipse,
                    cuius relegatio patri obiciebatur, uenit in cubiculum tribuni strictoque gladio
                    coegit eum in uerba sua iurare se non perseueraturum in accusatione. </p>
                <p> Tunc omnia pretiosa missa sunt in praealtam uoraginem urbis Romanae. In eam
                    Curtius armatus sedens equo praecipitauit ; et expleta est. T. Manlius
                    adulescens, qui patrem a tribunicia uexatione uindicauerat, contra Gallum
                    prouocantem aliquem ex militibus Romanis in singulare certamen descendit eique
                    occiso torquem aureum detraxit, quem ipse postea tulit, et ex eo Torquatus
                    uocatus est. </p>
                <p> Duae tribus adiectae, Pomptina et Publilia. Licinius Stolo lege lata damnatus
                    est, quod plus quingentis iugeribus agri possideret. M. Valerius tribunus
                    militum Gallum, a quo prouocatus erat, insidente galeae coruo et unguibus
                    rostroque hostem infestante occidit et ex eo Corui nomen accepit, consulque
                    proximo anno, cum annos XXIII haberet, ob uirtutem creatus est. </p>
                <p> Amicitia cum Carthaginiensibus iuncta est. </p>
                <p> Campani cum a Samnitibus bello urgerentur, auxilio aduersus eos a senatu petito,
                    cum id non impetrarent, urbem et agros populo R. dediderunt. Ob quam causam ea,
                    quae populi R. facta essent, defendi bello aduersus Samnites placuit. Cum ab
                    Aulo Cornelio cos. exercitus in locum iniquum deductus in magno discrimine
                    esset, P. Deci Muris tribuni militum opera seruatus est. Qui occupato colle
                    super id iugum, in quo Samnites consederant, occasionem consuli in aequiorem
                    locum euadendi dedit ; ipse ab hostibus circumsessus erupit. Cum milites Romani,
                    qui Capuae in praesidio relicti erant, de occupanda ea urbe conspirassent et
                    detecto consilio metu supplici a populo R. defecissent, per M. Valerium Coruum
                    dictatorem, qui consilio suo eos a furore reuocauerat, patriae restituti sunt. </p>
                <p> Res praeterea contra Hernicos et Gallos et Tiburtes et Priuernates et
                    Tarquinienses et Samnites et Vulscos prospere gestas continet. </p>
            </div>
            <div
                n="8">
                <head>Periocha VIII</head>
                <p> Latini cum Campania defecere et missis legatis ad senatum condicionem tulerunt
                    ut si pacem habere vellent alterum ex Latinis consulem facerent. Qua legatione
                    perlata praetor eorum Annius de Capitolio ita lapsus est ut exanimaretur. </p>
                <p> T. Manlius consul filium, quod contra edictum eius adversus Latinos pugnaverat,
                    quamvis prospere pugnasset, securi percussit. Laborantibus in acie Romanis P.
                    Decius, tunc consul cum Manlio, devovit se pro exercitu, et concitato equo cum
                    in medios hostes se intulisset, interfectus morte sua Romanis victoriam
                    restituit. Latini in deditionem venerunt. T. Manlio in urbem reverso nemo ex
                    iuventute obviam processit. </p>
                <p> Minucia virgo Vestalis incesti damnata est. </p>
                <p> Ausonibus victis et oppido ex is capto Cales item Fregellae coloniae deductae
                    sunt. </p>
                <p> Veneficium complurium matronarum deprehensum est, ex quibus plurimae statim
                    epotis medicaminibus perierunt. Lex de veneficio tunc primum constituta est. </p>
                <p> Privernatibus, cum bellassent, victis civitas data est. Neapolitani bello et
                    obsidione victi in deditionem venerunt. Q. Publilio, qui eos obsederat, primo et
                    imperium prolatum est et pro cos. triumphus decretus. </p>
                <p> Plebs nexu liberata est propter L. Papiri creditoris libidinem, qui C. Publilio
                    debitori suo stuprum inferre voluerat. </p>
                <p> Cum L. Papirius Cursor dictator reversus in urbem ab exercitu esset propter
                    auspicia repetenda, Q. Fabius magister equitum, occasione bene gerendae rei
                    invitatus, contra edictum eius prospere adversus Samnites pugnavit. Ob eam
                    causam cum dictator de magistro equitum supplicium sumpturus videretur, Fabius
                    Romam profugit, et cum parum causa proficeret, populi precibus donatus est. </p>
                <p> Res praeterea contra Samnites prospere gestas continet. </p>
            </div>
            <div
                n="9">
                <head>Periocha IX</head>
                <p> T. Veturius Spurius Postumius coss. apud furcas Caudinas deducto in locum artum
                    exercitu, cum spes nulla esset evadendi, foedere cum Samnitibus facto et
                    sescentis equitibus Romanis obsidibus datis ita exercitum abduxerunt ut omnes
                    sub iugum mitterentur; idemque auctore Spurio Postumio cos. qui in senatu
                    suaserat ut eorum deditione quorum culpa tam deforme foedus ictum erat, publica
                    fides liberaretur, cum duobus trib. pl. et omnibus qui foedus spoponderant
                    dediti Samnitibus non sunt recepti. Nec multo post fusis a Papirio Cursore
                    Samnitibus et sub iugum missis receptisque sescentis equitibus Romanis qui
                    obsides dati erant, pudor flagitii prioris abolitus est. </p>
                <p> Tribus duae adiectae sunt, Oufentina et Falerna. Suessa et Pontia coloniae
                    deductae sunt. </p>
                <p> Ap. Claudius censor aquam perduxit; viam stravit quae Appia vocata est,
                    libertinorum filios in senatum legit. Ideoque, quoniam is ordo indignis
                    inquinatus videbatur, sequentis anni coss. senatum observaverunt, quem ad modum
                    ante proximos censores fuerat. </p>
                <p> Res praeterea contra Apulos et Etruscos et Umbros et Marsos et Paelignos et
                    Aequos et Samnites, quibus foedus restitutum est, prospere gestas continet. </p>
                <p> Cn. Flavius scriba, libertino patre natus, aedilis curulis fuit per forensem
                    factionem creatus, quae, cum comitia et campum turbaret et in his propter nimias
                    vires dominaretur, a Q. Fabio censore in quattuor tribus redacta est, quas
                    urbanas appellavit; eaque res Fabio Maximo nomen dedit. </p>
                <p> In hoc libro mentionem habet Alexandri, qui temporibus his fuit, et aestimatis
                    populi R. viribus, quae tunc erant, colligit si Alexander in Italiam
                    traiecisset, non tam ei victoriam de populo Romano fore quam de iis gentibus
                    quas ad orientem imperio suo subiecerat. </p>
                <p> Res praeterea contra Samnites prospere gestas continet. </p>
            </div>
            <div
                n="10">
                <head>Periocha X</head>
                <p> Coloniae deductae sunt Sora et Alba et Carsioli. Marsi in deditionem accepti
                    sunt. Collegium augurum ampliatum est, ut essent nouem, cum antea quaterni
                    fuissent. </p>
                <p> Lex de prouocatione ad populum a Murena cos. tertio tunc lata est. Duae tribus
                    adiectae sunt, Aniensis et Terentina. </p>
                <p> Samnitibus bellum indictum est et aduersus eos saepe prospere pugnatum est. </p>
                <p> Cum aduersus Etruscos, Vmbros, Samnites, Gallos, P. Decio et Q. Fabio ducibus
                    pugnaretur et Romanus exercitus in magno discrimine esset, P. Decius, secutus
                    patris exemplum, deuouit se pro exercitu et morte sua uictoriam eius pugnae
                    populo R. dedit. </p>
                <p> Papirius Cursor Samnitium exercitum, qui de iureiurando obstrictus quo maiore
                    constantia uirtutis pugnaret, in aciem descenderat, fudit. </p>
                <p> Census actus est, lustrum conditum. Censa sunt ciuium capita CCLXXII milia et
                    CCCXX. </p>
            </div>
            <div
                n="11">
                <head>Periocha XI</head>
                <p>Cum Fabius Gurges cos. male adversus Samnites pugnasset et senatus de removendo
                    eo ab exercitu ageret, Fabius Maximus pater deprecatus hanc fili ignominiam eo
                    maxime senatum movit quod iturum se filio legatum pollicitus est, idque
                    praestitit. Eius consiliis et opera filius consul adiutus caesis Samnitibus
                    triumphavit; C. Pontium, imperatorem Samnitium, ductum in triumpho, securi
                    percussit. </p>
                <p> Cum pestilentia civitas laboraret, missi legati ut Aesculapi signum Romam ab
                    Epidauro transferrent, anguem, qui se in navem eorum contulerat in quo ipsum
                    numen esse constabat, deportaverunt; eoque in insulam Tiberis egresso eodem loco
                    aedis Aesculapio constituta est. </p>
                <p> L. Postumius consularis, quoniam, cum exercitui praeesset, opera militum in agro
                    suo usus erat, damnatus est. </p>
                <p> Pacem petentibus Samnitibus foedus quarto renovatum est. </p>
                <p> Curius Dentatus cos. Samnitibus caesis et Sabinis, qui rebellaverant, victis et
                    in deditionem acceptis bis in eodem magistratu triumphavit. </p>
                <p> Coloniae deductae sunt Castrum Sena Hadria. </p>
                <p> Triumviri capitales tunc primum creati sunt. </p>
                <p> Censu acto lustrum conditum est. Censa sunt civium capita | CCLXXII |. </p>
                <p> Plebs propter aes alienum post graves et longas seditiones ad ultimum secessit
                    in Ianiculum, unde a Q. Hortensio dictatore deducta est; isque in ipso
                    magistratu decessit. </p>
                <p> Res praeterea contra Vulsinienses gestas continet, item adversus Lucanos, contra
                    quos auxilium Thurinis ferre placuerat. </p>
            </div>
            <div
                n="12">
                <head>Periocha XII</head>
                <p>Cum legati Romanorum a Gallis Senonibus interfecti essent, bello ob id Gallis
                    indicto, L. Caecilius praetor ab his cum legionibus caesus est. </p>
                <p> Cum a Tarentinis classis Romana direpta esset, IIuiro, qui praeerat classi,
                    occiso, legati ad eos a senatu, ut de his iniuriis quererentur, missi pulsati
                    sunt. Ob id bellum his indictum est. </p>
                <p> Samnites defecerunt. Aduersus eos et Lucanos et Brittios et Etruscos aliquot
                    proeliis a compluribus ducibus bene pugnatum est. </p>
                <p> Pyrrhus, Epirotarum rex, ut auxilium Tarentinis ferret, in Italiam uenit. </p>
                <p> Cum in praesidium Reginorum legio Campana cum praefecto Decio Vibullio missa
                    esset, occisis Reginis Regium occupauit. </p>
            </div>
            <div
                n="13">
                <head>Periocha XIII</head>
                <p>Valerius Laeuinus cos. parum prospere aduersus Pyrrhum pugnauit, elephantorum
                    maxime inusitata facie territis militibus. Post id proelium cum corpora
                    Romanorum qui in acie ceciderant, Pyrrhus inspiceret, omnia uersa in hostem
                    inuenit populabundusque ad urbem Romanam processit. C. Fabricius missus ad eum a
                    senatu, ut de redimendis captiuis ageret, frustra ut patriam desereret a rege
                    temptatus est. Captiui sine pretio remissi sunt. Cineas legatus a Pyrrho ad
                    senatum missus petiit ut conponendae pacis causa rex in urbem reciperetur. De
                    qua re cum ad frequentiorem senatum referri placuisset, Appius Claudius, qui
                    propter ualetudinem oculorum iam diu consiliis publicis se abstinuerat, uenit in
                    curiam et sententia sua tenuit ut id Pyrrho negaretur. </p>
                <p> Cn. Domitius censor primus ex plebe lustrum condidit. Censa sunt ciuium capita
                    CCLXXXVII milia CCXXII. </p>
                <p> Iterum aduersus Pyrrhum dubio euentu pugnatum est. </p>
                <p> Cum Carthaginiensibus quarto foedus renouatum est. </p>
                <p> Cum C. Fabricio consuli is qui ad eum a Pyrrho transfugerat, polliceretur
                    uenenum se regi daturum, cum indicio ad regem remissus est. </p>
                <p> Res praeterea contra Lucanos et Bruttios, Samnites et Etruscos prospere gestas
                    continet. </p>
            </div>
            <div
                n="14">
                <head>Periocha XIV</head>
                <p> Pyrrhus in Siciliam traiecit.</p>
                <p> Cum inter alia prodigia fulmine deiectum esset in Capitolio Iouis signum, caput
                    eius per haruspices inuentum est. </p>
                <p> Curius Dentatus cos. cum dilectum haberet, eius, qui citatus non responderat,
                    bona primus uendidit ; iterum Pyrrhum ex Sicilia in Italiam reuersum uicit et
                    Italia expulit. </p>
                <p> Fabricius censor P. Cornelium Rufinum consularem senatu mouit, quod is X pondo
                    argenti facti haberet. </p>
                <p> Lustro a censoribus condito censa sunt ciuium capita CCLXXI milia CCXXIIII. </p>
                <p> Cum Ptolemaeo, Aegypti rege, societas iuncta est. </p>
                <p> Sextilia, uirgo Vestalis, damnata incesti uiua defossa est. </p>
                <p> Coloniae deductae sunt Posidonia et Cosa. </p>
                <p> Carthaginiensium classis auxilio Tarentinis uenit, quo facto ab his foedus
                    uiolatum est. </p>
                <p> Res praeterea contra Lucanos et Bruttios et Samnites feliciter gestas et Pyrrhi
                    regis mortem continet. </p>
            </div>
            <div
                n="15">
                <head>Periocha XV</head>
                <p> Victis Tarentinis pax et libertas data est.</p>
                <p> Legio Campana, quae Regium occupauerat, obsessa deditione facta securi percussa
                    est. </p>
                <p> Cum legatos Apolloniatium ad senatum missos quidam iuuenes pulsassent, dediti
                    sunt Apolloniatibus. </p>
                <p> Picentibus uictis pax data est. </p>
                <p> Coloniae deductae Ariminum in Piceno, Beneuentum in Samnio. </p>
                <p> Tunc primum populus R. argento uti coepit. </p>
                <p> Vmbri et Sallentini uicti in deditionem accepti sunt. </p>
                <p> Quaestorum numerus ampliatus est, ut essent VIII. </p>
            </div>
            <div
                n="16">
                <head>Periocha XVI</head>
                <p> Origo Carthaginiensium et primordia urbis eorum referuntur. Contra quos et
                    Hieronem, regem Syracusanorum, auxilium Mamertinis ferendum senatus censuit, cum
                    de ea re inter suadentes ut id fieret, dissuadentesque contentio fuisset;
                    transgressisque tunc primum mare exercitibus Romanis aduersus Hieronem saepius
                    bene pugnatum. Petenti pax data est. </p>
                <p> Lustrum a censoribus conditum est. Censa sunt ciuium capita CCCLXXXII milia
                    CCXXXIIII. </p>
                <p> Decimus Iunius Brutus munus gladiatorium in honorem defuncti patris primus
                    edidit. </p>
                <p> Colonia Aesernia deducta est. </p>
                <p> Res praeterea contra Poenos et Vulsinios prospere gestas continet. </p>
            </div>
            <div
                n="17">
                <head>Periocha XVII</head>
                <p>Cn. Cornelius consul a classe Punica circumuentus et per fraudem, ueluti in
                    conloquium euocatus, captus est. </p>
                <p> C. Duillius consul aduersus classem Poenorum prospere pugnauit, primusque omnium
                    Romanorum ducum naualis uictoriae duxit triumphum. </p>
                <p> Ob quam causam ei perpetuus quoque honos habitus est, ut reuertenti a cena
                    tibicine canente funale praeferretur. </p>
                <p> L. Cornelius consul in Sardinia et Corsica contra Sardos et Corsos et Hannonem,
                    Poenorum ducem, feliciter pugnauit. </p>
                <p> Atilius Calatinus cos. cum in locum a Poenis circumsessum temere exercitum
                    duxisset, M. Calpurni, tribuni militum, uirtute et opera euasit, qui cum CCC
                    militibus eruptione facta hostes in se conuerterat. </p>
                <p> Hannibal, dux Poenorum, uicta classe cui praefuerat, a militibus suis in crucem
                    sublatus est. </p>
                <p> Atilius Regulus cos. uictis nauali proelio Poenis in Africam traiecit. </p>
            </div>
            <div
                n="18">
                <head>Periocha XVIII</head>
                <p>Atilius Regulus in Africa serpentem portentosae magnitudinis cum magna clade
                    militum occidit, et cum aliquot proeliis bene aduersus Carthaginienses
                    pugnasset, successorque ei a senatu prospere bellum gerenti non mitteretur, id
                    ipsum per litteras ad senatum scriptas questus est, in quibus inter causas
                    petendi successoris erat quod agellus eius a mercennariis desertus esset.
                    Quaerente deinde fortuna ut magnum utriusque casus exemplum in Regulo
                    proderetur, arcessito a Carthaginiensibus Xanthippo, Lacedaemoniorum duce,
                    uictus proelio et captus est. Res deinde a ducibus Romanis omnibus terra marique
                    prospere gestas deformauerunt naufragia classium.</p>
                <p> Tib. Coruncanius primus ex plebe pontifex maximus creatus est. </p>
                <p> M'. Valerius Maximus P. Sempronius Sophus censores cum senatum legerent, XVI
                    senatu mouerunt. </p>
                <p> Lustrum condiderunt, quo censa sunt ciuium capita CCXCVII milia DCCXCVII. </p>
                <p> Regulus missus a Carthaginiensibus ad senatum ut de pace et, si eam non posset
                    impetrare, de commutandis captiuis ageret, et iureiurando adstrictus, rediturum
                    se Carthaginem, si commutari captiuos non placuisset, utrimque negandi auctor
                    senatui fuit, et cum fide custodita reuersus esset, supplicio a
                    Carthaginiensibus de eo sumpto periit. </p>
            </div>
            <div
                n="19">
                <head>Periocha XIX</head>
                <p>Caecilius Metellus rebus aduersus Poenos prospere gestis speciosum egit
                    triumphum, XIII ducibus hostium et CXX elephantis in eo ductis. Claudius Pulcher
                    cos. contra auspicia profectus - iussit mergi pullos, qui cibari nolebant -
                    infeliciter aduersus Carthaginienses classe pugnauit, et reuocatus a senatu
                    iussusque dictatorem dicere Claudium Gliciam dixit, sortis ultimae hominem, qui
                    coactus abdicare se magistratu postea ludos praetextatus spectauit. </p>
                <p> A. Atilius Calatinus primus dictator extra Italiam exercitum duxit. Commutatio
                    captiuorum cum Poenis facta est. </p>
                <p> Coloniae deductae sunt Fregenae, in agro Sallentino Brundisium. </p>
                <p> Lustrum a censoribus conditum est. Censa sunt ciuium capita CCXLI milia CCXII.</p>
                <p> Claudia, soror P. Claudi qui contemptis auspiciis male pugnauerat, a ludis
                    reuertens cum turba premeretur, dixit : "utinam frater meus uiueret: iterum
                    classem duceret." Ob eam causam multa ei dicta est. </p>
                <p> Duo praetores tunc primum creati sunt. </p>
                <p> Caecilius Metellus, pontifex maximus, A. Postumium consulem, quoniam idem et
                    flamen Martialis erat, cum is ad bellum gerendum proficisci uellet, in urbe
                    tenuit nec passus est a sacris recedere. </p>
                <p> Rebus aduersus Poenos a pluribus ducibus prospere gestis, summam uictoriae C.
                    Lutatius cos. uicta ad Aegates insulas classe Poenorum imposuit. </p>
                <p> Petentibus Carthaginiensibus pax data est. </p>
                <p> Cum templum Vestae arderet, Caecilius Metellus, pontifex maximus, ex incendio
                    sacra rapuit. </p>
                <p> Duae tribus adiectae sunt, Velina et Quirina. </p>
            </div>
            <div
                n="20">
                <head>Periocha XX</head>
                <p>Falisci cum rebellassent, sexto die perdomiti in deditionem uenerunt. </p>
                <p> Spoletium colonia deducta est. </p>
                <p> Aduersus Liguras tunc primum exercitus promotus est. </p>
                <p> Sardi et Corsi cum rebellassent, subacti sunt. </p>
                <p> Tuccia, uirgo Vestalis, incesti damnata est. </p>
                <p> Bellum Illyriis propter unum ex legatis, qui ad eos missi erant, occisum
                    indictum est, subactique in deditionem uenerunt. </p>
                <p> Praetorum numerus ampliatus est ut essent IIII. </p>
                <p> Galli transalpini, qui in Italiam inruperant, caesi sunt. Eo bello populum R.
                    sui Latinique nominis DCCC milia armatorum habuisse dicit. Exercitibus Romanis
                    tunc primum trans Padum ductis Galli Insubres aliquot proeliis fusi in
                    deditionem uenerunt. M. Claudius Marcellus cos. occiso Gallorum Insubrium duce,
                    Vertomaro, opima spolia rettulit. Histri subacti sunt. </p>
                <p> Iterum Illyrii cum rebellassent, domiti in deditionem uenerunt. </p>
                <p> Lustrum a censoribus ter conditum est. Primo lustro censa sunt ciuium capita
                    CCLXX milia CCXII. </p>
                <p> Libertini in quattuor tribus redacti sunt, cum antea dispersi per omnes
                    fuissent, Esquilinam, Palatinam, Suburanam, Collinam. </p>
                <p> C. Flaminius censor uiam Flaminiam muniit et circum Flaminium exstruxit. </p>
                <p> Coloniae deductae sunt in agro de Gallis capto Placentia et Cremona. </p>
            </div>
            <div
                n="21">
                <head>Periocha XXI</head>
                <p>Belli Punici secundi ortum narrat et Hannibalis, ducis Poenorum, contra foedus
                    per Hiberum flumen transitum. A quo Saguntum, sociorum populi R. ciuitas
                    obsessa, octauo mense capta est. De quibus iniuriis missi legati ad
                    Carthaginienses, qui quererentur. Cum satis facere nollent, bellum his indictum
                    est. </p>
                <p> Hannibal superato Pyrenaeo saltu per Gallias, fusis Volcis, qui obsistere conati
                    erant ei, ad Alpes uenit et laborioso per eas transitu, cum montanos quoque
                    Gallos obuios aliquot proeliis reppulisset, descendit in Italiam et ad Ticinum
                    flumen Romanos equestri proelio fudit. In quo uulneratum P. Cornelium Scipionem
                    protexit filius, qui Africani postea nomen accepit. </p>
                <p> Iterumque exercitu Romano ad flumen Trebiam fuso Hannibal Apenninum quoque
                    permagna uexatione militum propter uim tempestatium transiit. </p>
                <p> Cn. Cornelius Scipio in Hispania contra Poenos prospere pugnauit duce hostium
                    Magone capto. </p>
            </div>
            <div
                n="22">
                <head>Periocha XXII</head>
                <p>Hannibal per continuas uigilias in paludibus oculo amisso in Etruriam uenit, per
                    quas paludes quadriduo et tribus noctibus sine ulla requie iter fecit.</p>
                <p> C. Flaminius cos., homo temerarius, contra auspicia profectus signis militaribus
                    effossis, quae tolli non poterant, et ab equo, quem conscenderat, per caput
                    deuolutus, insidiis ab Hannibale circumuentus ad Thrasymennum lacum cum exercitu
                    caesus est. Sex milia, quae eruperant, fide ab Atherbale data, perfidia
                    Hannibalis uincta sunt. Cum ad nuntium cladis Romae luctus esset, duae matres ex
                    iusperato receptis filiis gaudio mortuae sunt. Ob hanc cladem ex Sibyllinis
                    libris uer sacrum uotum. </p>
                <p> Cum deinde Q. Fabius Maximus dictator aduersus Hannibalem missus nollet acie cum
                    eo confligere, ne contra ferocem tot uictoriis hostem aduersis proeliis milites
                    pugnare committeret, et opponendo se tantum conatus Hannibalis impediret, M.
                    Minucius, magister equitum, ferox et temerarius, criminando dictatorem tamquam
                    segnem et timidum effecit, ut populi iussu aequaretur ei cum dictatore imperium
                    ; diuisoque exercitu cum iniquo loco conflixisset et in magno discrimine
                    legiones eius essent, superueniente cum exercitu Fabio Max Xrimine liberatus
                    est. Quo beneficio uictus castra cum eo iunxit et patrem eum salutauit, idemque
                    facere milites iussit. Hannibal uastata Campania inter Casilinum oppidum et
                    Calliculam montem a Fabio clusus sarmentis ad cornua boum alligatis et incensis
                    praesidium Romanorum, quod Calliculam insidebat, fugauit et sic transgressus est
                    saltum. </p>
                <p> Idemque Q. Fabi Maximi dictatoris, cum circumposita ureret, agro pepercit, ut
                    illum tamquam proditorem suspectum faceret. </p>
                <p> Aemilio deinde Paulo et Terentio Varrone coss. et ducibus cum magna clade
                    aduersus Hannibalem ad Cannas pugnatum est, caesaque eo proelio Romanorum XLV
                    milia cum Paulo cos. et senatoribus XC et consularibus aut praetoriis aut
                    aediliciis XXX. </p>
                <p> Post quae cum a nobilibus adulescentibus propter desperationem consilium de
                    relinquenda Italia iniretur, P. Cornelius Scipio tribunus militum, qui Africanus
                    postea uocatus est, stricto supra capita deliberantium ferro iurauit pro hoste
                    se habiturum eum qui in uerba sua non iurasset, effecitque ut omnes non relictum
                    iri a se Italiam iureiurando adstringerentur. </p>
                <p> Propter paucitatem militum VIII milia seruorum armata sunt. Captiui, cum
                    potestas esset redimendi, redempti non sunt. </p>
                <p> Praeterea trepidationem urbis et luctum et res in Hispania meliore euentu gestas
                    continet. </p>
                <p> Opimia et Florentia, uirgines Vestales, incesti damnatae sunt. </p>
                <p> Varroni obuiam itum et gratiae actae, quod de re p. non desperasset. </p>
            </div>
            <div
                n="23">
                <head>Periocha XXIII</head>
                <p>Campani ad Hannibalem defecerunt. Nuntius Cannensis uictoriae, Mago, Carthaginem
                    missus anulos aureos corporibus occisorum detractos in uestibulo curiae effudit,
                    quos excessisse modii mensuram traditur. Post quem nuntium Hannon, uir ex Poenis
                    nobilibus, suadebat senatui Carthaginensium ut pacem a populo Romano peterent,
                    nec tenuit obstrepente Barcina factione. </p>
                <p> Claudius Marcellus praetor ad Nolam, eruptione aduersus Hannibalem ex oppido
                    facta, prospere pugnauit. </p>
                <p> Casilinum a Poenis obsessum ita fame uexatum est ut lora et pelles scutis
                    detractas et mures inclusi essent. Nucibus per Vulturnum amnem a Romanis missis
                    uixerunt. </p>
                <p> Senatu ex equestri ordine hominibus CXCVII suppletus est. </p>
                <p> L. Postumius praetor a Gallis cum exercitu caesus est. </p>
                <p> Cn. et P. Scipiones in Hispania Asdrubalem uicerunt et Hispaniam suam fecerunt. </p>
                <p> Reliquiae Cannensis exercitus in Siciliam relegatae sunt, ne decederent inde
                    nisi finito bello. </p>
                <p> Sempronius Gracchus cos. Campanos cecidit. </p>
                <p> Claudius Marcellus praetor Hannibalis exercitum ad Nolam proelio fudit et uicit,
                    primusque tot cladibus fessis Romanis meliorem spem belli dedit. </p>
                <p> Inter Philippum, Macedoniae regem, et Hannibalem societas iuncta est. </p>
                <p> Praeterea in Hispania feliciter a Publio et Cn. Scipionibus, in Sardinia a T.
                    Manlio praetore aduersus Poenos res gestas continet, a quibus Hasdrubal dux et
                    Mago et Hanno capti. </p>
                <p> Exercitus Hannibalis per hiberna ita luxuriatus est ut corporis animique uiribus
                    eneruaretur. </p>
            </div>
            <div
                n="24">
                <head>Periocha XXIV</head>
                <p>Hieronymus, Syracusanorum rex, cuius pater Hiero amicus populi R. fuerat, ad
                    Carthaginiensis defecit et propter crudelitatem superbiamque a suis interfectus
                    est.</p>
                <p> Tib. Sempronius Gracchus procos. prospere aduersus Poenos et Hannonem ducem ad
                    Beneuentum pugnauit seruorum maxime opera, quos liberos esse iussit. Claudius
                    Marcellus cos. in Sicilia, quae prope tota ad Poenos defecerat, Syracusas
                    obsedit. </p>
                <p> Philippo, Macedonum regi, bellum indictum est, qui ad Apolloniam nocturno bello
                    obpressus fugatusque Macedoniam cum prope inermi exercitu profugit. Ad id bellum
                    gerendum M. Valerius praetor missus. </p>
                <p> Res praeterea in Hispania a P. et Cn. Scipionibus aduersus Carthaginienses
                    gestas continet. A quibus Syphax, rex Numidiae, in amicitiam adscitus, qui a
                    Masinissa, Massyliorum rege, pro Carthaginiensibus pugnante, uictus in Hispaniam
                    ad Scipionem cum magna manu transiit contra Gades, ubi angusto freto Africa et
                    Hispania dirimuntur. </p>
                <p> Celtiberi quoque in amicitiam recepti sunt. Quorum auxiliis adscitis tunc primum
                    mercennarium militem Romana castra habuerunt. </p>
            </div>
            <div
                n="25">
                <head>Periocha XXV</head>
                <p>P. Cornelius Scipio, postea Africanus, ante annos aedilis factus. </p>
                <p> Hannibal urbem Tarenton praeter arcem, in quam praesidium Romanorum fugerat, per
                    Tarentinos iuuenes, qui se noctu uenatum ire simulabant, cepit.</p>
                <p> Ludi Apollinares ex Marci carminibus, quibus Cannensis clades praedicta fuerat,
                    instituti sunt. </p>
                <p> A Q. Fuluio et Ap. Claudio coss. aduersus Hannonem, Poenorum ducem, prospere
                    pugnatum est. </p>
                <p> Tib. Sempronius Gracchus procos. ab hospite suo Lucano in insidias deductus a
                    Magone interfectus est. </p>
                <p> Centenius Paenula, qui centurio militauerat, cum petisset a senatu ut sibi
                    exercitus daretur pollicitusque esset, si hoc impetrasset, de Hannibale
                    uictoriam, VIII milibus acceptis militum dux factus conflixit acie cum Hannibale
                    et cum exercitu caesus est. </p>
                <p> Capua obsessa est a Q. Fuluio et Ap. Claudio coss. </p>
                <p> Cn. Puluilis praetor male aduersus Hannibalem pugnauit. In quo proelio XX milia
                    hominum ceciderunt ; ipse cum equitibus CC effugit. </p>
                <p> Claudius Marcellus Syracusas expugnauit tertio anno et ingentem uirum gessit. In
                    eo tumultu captae urbis Archimedes intentus formis, quas in puluere
                    descripserat, interfectus est. </p>
                <p> P. et Cn. Scipiones in Hispania tot rerum feliciter gestarum tristem exitum
                    tulerunt, prope cum totis exercitibus caesi anno octauo quam in Hispaniam
                    ierunt. Amissaque eius prouinciae possessio foret, nisi L. Marci, equitis
                    Romani, uirtute et industria contractis exercituum reliquiis, eiusdem hortatu
                    bina castra hostium expugnata essent. </p>
                <p> Ad XXVII milia hominum caesa, captos ad mille octingentos triginta, praeda
                    ingens capta. "Dux" Marcius appellatus est. </p>
            </div>
            <div
                n="26">
                <head>Periocha XXVI</head>
                <p>Hannibal ad tertium lapidem ab urbe Roma super Anienem castra posuit. Ipse cum
                    duobus milibus equitum usque ad ipsam Capenam portam, ut situm urbis exploraret,
                    obequitauit. Et cum per triduum in aciem utrimque exercitus omnis descendisset,
                    certamen tempestas diremit; nam cum in castra redisset, statim serenitas erat. </p>
                <p> Capua capta est a Q. Fuluio et Appio Claudio coss. Principes Campanorum ueneno
                    sibi mortem consciuerunt. Cum senatus Campanorum deligatus esset ad palos ut
                    securi feriretur, litteras a senatu missas Q. Fuluius consul, quibus iubebatur
                    parcere, antequam legeret, in sinu posuit et lege agi iussit et supplicium
                    peregit. </p>
                <p> Cum comitiis apud populum quaereretur cui mandaretur Hispaniarum imperium, nullo
                    id uolente suscipere, P. Scipio, P. filius eius qui in Hispania ceciderat,
                    professus est se iturum, et suffragio populi consensuque omnium missus Nouam
                    Carthaginem expugnauit, cum haberet annos XXIIII uidereturque diuina stirpe,
                    quia et ipse, postquam togam acceperat, cotidie in Capitolio erat et in cubiculo
                    matris eius anguis saepe uidebatur. </p>
                <p> Res praeterea gestas in Sicilia continet et amicitiam cum Aetolis iunctam
                    bellumque gestum aduersus Acarnanas et Philippum, Macedoniae regem. </p>
            </div>
            <div
                n="27">
                <head>Periocha XXVII</head>
                <p>Cn. Fuluius procos. cum exercitu ab Hannibale ad Herdoneam caesus est. </p>
                <p> Meliore euentu ab Claudio Marcello cos. aduersus eundem ad Numistronem pugnatum
                    est. Inde Hannibal nocte recessit. Marcellus iusecutus est et subinde cedentem
                    pressit, donec confligeret. Priore pugna Hannibal superior, sequenti Marcellus. </p>
                <p> Fabius Maximus pater cos. Tarentinos per proditionem recepit. </p>
                <p> Claudius Marcellus T. Quintius Crispinus coss. speculandi causa progressi e
                    castris insidiis ab Hannibale circumuenti sunt. Marcellus occisus, Crispinus
                    fugit. </p>
                <p> Lustrum a censoribus conditum est. Censa sunt ciuium capita CXXXVII milia CVIII;
                    ex quo numero apparuit quantum hominum tot proeliorum aduersa fortuna populo R.
                    abstulisset. </p>
                <p> In Hispania ad Baeculam Scipio cum Hasdrubale et Hamilcare conflixit et uicit.
                    Inter alia captum regalem puerum eximiae formae ad auunculum Masinissam cum
                    donis dimisit. </p>
                <p> Hasdrubal, qui cum exercitu nouo Alpes transcenderat ut se Hannibali iungeret,
                    cum milibus hominum LVI caesus est, capta V milia CCCC M. Liui cos. ductu, sed
                    non minore opera Claudi Neronis cos., qui, cum Hannibali oppositus esset,
                    relictis castris ita ut hostem falleret, cum electa manu profectus Hasdrubalem
                    circumuenerat. </p>
                <p> Res praeterea feliciter a P. Scipione in Hispania et a P. Sulpicio praetore
                    aduersus Philippum et Achaeos gestas continet. </p>
            </div>
            <div
                n="28">
                <head>Periocha XXVIII</head>
                <p>Res in Hispania prospere gestae a Silano, Scipionis legato, et ab L. Scipione
                    fratre aduersus Poenos, a P. Sulpicio procos. socio Attalo rege Asiae aduersus
                    Philippum, regem Macedonum, pro Aetolis referuntur. </p>
                <p> Cum M. Liuio et Claudio Neroni coss. triumphus decretus esset, Liuius, qui in
                    prouincia sua rem gesserat, quadrigis inuectus est, Nero, qui in collegae
                    prouinciam, ut uictoriam eius adiuuaret, uenerat, equo secutus est, et in hoc
                    habitu plus gloriae reuerentiaque habuit; nam et plus in bello quam collega
                    fecerat. </p>
                <p> Ignis in aede Vestae neglegentia uirginis quae non custodierat, extinctus est;
                    caesa est flagro. </p>
                <p> P. Scipio in Hispania cum Poenis debellauit XIIII anno eius belli, quinto post
                    anno quam ierat, praeclusisque in totum possessione prouinciae eius hostibus
                    Hispanias recepit; et a Tarracone in Africam ad Syphacem, regem Massyliorum,
                    transuectus foedus iunxit. Hasdrubal Gisgonis ibi cum eo in eodem lecto cenauit.
                    Munus gladiatorium in honorem patris patruique Carthagini noua edidit, non ex
                    gladiatoribus, sed ex his qui aut in honorem ducis aut ex prouocatione
                    descendebant; in quo reguli fratres de regno ferro contenderunt. </p>
                <p> Cum Gisia urbs obpugnaretur, oppidani liberos et coniuges rogo extructo
                    occiderunt et se iusuper praecipitauerunt. </p>
                <p> Ipse Scipio, dum graui morbo inplicitus est, seditionem in parte exercitus
                    motam, confirmatus discussit rebellantesque Hispaniae populos coegit in
                    deditionem uenire. Et amicitia facta cum Masinissa, rege Numidarum, qui illi
                    auxilium, si in Africam traiecisset, pollicebatur, cum Gaditanis quoque post
                    discessum inde Magonis, cui Carthagine scriptum erat ut in Italiam traiceret,
                    Romam reuersus consulque creatus. </p>
                <p> Africam prouinciam petenti, contradicente Q. Fabio Maximo, Sicilia data est
                    permissumque ut in Africam traiceret, si id e re p. esse censeret. Mago,
                    Hamilcaris filius, a minore Baleari insula, ubi hiemauerat, in Italiam traiecit.
                </p>
            </div>
            <div
                n="29">
                <head>Periocha XXIX</head>
                <p> Ex Sicilia C. Laelius in Africam a Scipione missus ingentem praedam reportauit
                    et mandata Masinissae Scipioni exposuit querentis quod nondum exercitum in
                    Africam traiecisset. </p>
                <p> Bellum in Hispania finitum uictore Romano, quod Indebilis excitauerat; ipse in
                    acie occisus, Mandonius exposcentibus Romanis a suis deditus. Magoni, qui
                    Albingauni in Liguribus erat, ex Africa et militum ampla manus missa et
                    pecuniae, quibus auxilia conduceret, praeceptumque ut se Hannibali coniungeret. </p>
                <p> Scipio a Syracusis in Bruttios traiecit et Locros pulso Punico praesidio
                    fugatoque Hannibale recepit. </p>
                <p> Pax cum Philippo facta est. </p>
                <p> Mater Idaea deportata est Romam a Pessinunte, oppido Phrygiae, carmine in libris
                    Sibyllinis inuento: pelli Italia alienigenam hostem posse, si mater Idaea
                    deportata Romam esset. Tradita est autem Romanis per Attalum, regem Asiae. Lapis
                    erat, quem matrem deum incolae dicebant. Excepit P. Scipio Nasica Cn. filius,
                    eius qui in Hispania perierat, uir optimus a senatu iudicatus, adulescens nondum
                    quaestorius, quoniam ita responsum iubebat ut id numen ab optimo uiro
                    exciperetur consecrareturque. </p>
                <p> Locrenses legatos Romam miserunt, qui de impotentia Plemini legati quererentur,
                    qui pecuniam Proserpinae sustulerat et liberos eorum ac coniuges stuprauerat. In
                    catenis Romam perductus in carcere est mortuus. Cum falsus rumor de P. Scipione
                    procos., qui in Sicilia erat, in urbem perlatus esset, tamquam is luxuriaretur,
                    missis ob hoc legatis a senatu qui explorarent an ea uera essent, purgatus
                    infamia Scipio in Africam permissu senatus traeicit. </p>
                <p> Syphax, accepta in matrimonium filia Hasdrubalis Gisgonis, amicitiam quam cum
                    Scipione iunxerat, renuntiauit. </p>
                <p> Masinissa, rex Massyliorum, dum pro Carthaginiensibus in Hispania militat,
                    amisso patre Gala de regno exciderat. Quo per bellum saepe repetito aliquot
                    proeliis a Syphace, rege Numidarum, uictus in totum priuatus est, et cum CC
                    equitibus exsul Scipioni se iunxit et cum eo primo statim bello Hannonem,
                    Hamilcaris filium, cum ampla manu occidit. Scipio aduentu Hasdrubalis et
                    Syphacis, qui prope cum centum milibus armatorum uenerant, ab obsidione Vticae
                    depulsus hiberna communiit. </p>
                <p> Sempronius cos. in agro Crotoniensi prospere aduersus Hannibalem pugnauit. </p>
                <p> Inter censores M. Liuium et Claudium Neronem notabilis discordia fuit. Nam et
                    Claudius collegae equum ademit, quod a populo damnatus actusque in exilium
                    fuerat, et Liuius Claudio, quod falsum in se testimonium dixisset et quod non
                    bona fide secum in gratiam redisset. Idem omnes tribus extra unam aerarias
                    reliquit, quod et innocentem se damnassent et posthac consulem censoremque
                    fecissent. </p>
                <p> Lustrum a censoribus conditum est. Censa sunt ciuium capita CCXIIII milia. </p>
            </div>
            <div
                n="30">
                <head>Periocha XXX</head>
                <p>Scipio in Africa Carthaginienses et eumdem Syphacem, Numidiae regem,
                    Hasdrubalemque pluribus proeliis uicit adiuuante Masinissa, bina hostium castra
                    expugnauit, in quibus XL milia hominum ferro ignique consumpta sunt. </p>
                <p> Syphacem per C. Laelium et Masinissam cepit. </p>
                <p> Masinissa Sophonibam, uxorem Syphacis, filiam Hasdrubalis, captam statim
                    adamauit et nuptiis factis uxorem habuit; castigatus a Scipione uenenum ei
                    misit, quo illa hausto decessit. </p>
                <p> Effectumque multis Scipionis uictoriis ut Carthaginienses in desperationem acti
                    in auxilium publicae salutis Hannibalem euocarent. Isque anno XVI Italia
                    decedens in Africam traiecit temptauitque per conloquium pacem cum Scipione
                    componere, et cum de condicionibus pacis non conuenisset, acie uictus est. Pax
                    Carthaginiensibus petentibus data est. Hannibal Gisgonem pacem dissuadentem manu
                    sua detraxit, excusata deinde temeritate facti ipse pacem suasit. </p>
                <p> Masinissae regnum restitutum est. </p>
                <p> Reuersus in urbem Scipio amplissimum nobilissimumque egit triumphum, quem Q.
                    Terentius Culleo senator pilleatus secutus est. Scipio Africanus incertum
                    militari prius fauore am populari aura ita cognominatus sit. Primus certe hic
                    imperator uictae nomine a se gentis nobilitatus est. </p>
                <p> Mago bello quo in agro Insubrum cum Romanis conflixerat uulneratus, dum in
                    Africam per legatos reuocatis reuertitur, ex uulnere mortuus est. </p>
            </div>
            <div
                n="31">
                <head>Periocha XXXI</head>
                <p>Belli aduersus Philippum, Macedoniae regem, quod intermissum erat, repetiti
                    causae referuntur hae: tempore initiorum duo iuuenes Acarnanes, qui non erant
                    initiati, Athenas uenerunt et in sacrarium Cereris cum aliis popularibus suis
                    intrauerunt. Ob hoc, tamquam summum nefas commisissent, ab Atheniensibus occisi
                    sunt. Acarnanes mortibus suorum commoti ad uindicandos illos auxilia a Philippo
                    petierunt et Athenas obpugnauerunt, Athenienses auxilium a Romanis petierunt
                    post pacem Carthaginiensibus datam paucis mensibus. Cum Atheniensium, qui a
                    Philippo obsidebantur, legati auxilium a senatu petissent, et id senatus
                    ferendum censuisset plebe, quod tot bellorum continuus labor grauis erat,
                    dissentiente, tenuit auctoritas patrum ut sociae ciuitati ferri opem populus
                    quoque iuberet. </p>
                <p> Id bellum P. Sulpicio cos. mandatum est qui exercitu in Macedoniam ducto
                    equestribus proeliis prospere cum Philippo pugnauit. Aboedeni a Philippo obsessi
                    ad exemplum Saguntinorum suos seque occiderunt. </p>
                <p> L. Furius praetor Gallos Insubres rebellantes et Hamilcarem Poenum bellum in ea
                    parte Italiae molientem acie uicit. Hamilcar eo bello occisus est et milia
                    hominum XXXV. </p>
                <p> Praeterea expeditiones Philippi regis et Sulpici cos. expugnationesque urbium ab
                    utroque factas continet. Sulpicius cos. bellum gerebat adiuuantibus rege Attalo
                    et Rhodiis. </p>
                <p> Triumphauit de Gallis L. Furius praetor. </p>
            </div>
            <div
                n="32">
                <head>Periocha XXXII</head>
                <p> Complura prodigia ex diuersis regionibus nuntiata referuntur, inter quae in
                    Macedonia in puppe longae nauis lauream esse natam. T. Quintius Flamininus cos.
                    aduersus Philippum feliciter pugnauit in faucibus Epiri fugatumque coegit in
                    regnum reuerti. Ipse Thessaliam, quae est uicina Macedoniae, sociis Aetolis et
                    Athamanibus uexauit, L. Quintius Flamininus, frater consulis, nauali proelio
                    Attalo rege et Rhodiis adiuuantibus Euboeam et maritimam oram. Achaei in
                    amicitiam recepti sunt. </p>
                <p> Praetorum numerus ampliatus est, ut seni crearentur. Coniuratio seruorum facta
                    de soluendis Carthaginiensium obsidibus oppressa est, duo milia D necati. </p>
                <p> Cornelius Cethegus cos. Gallos Insubres proelio fudit. </p>
                <p> Cum Lacedaemoniis et tyranno eorum Nabide amicitia iuncta est. </p>
                <p> Praeterea expugnationes urbium in Macedonia referuntur. </p>
            </div>
            <div
                n="33">
                <head>Periocha XXXIII</head>
                <p> T. Quintius Flamininus procos. cum Philippo ad Cynoscephalas in Thessalia acie
                    uicto debellauit. L. Quintius Flamininus, ille frater procos., Acarnanas,
                    Leucade urbe quod caput est Acarnanum expugnata, in deditionem accepit.</p>
                <p> Pax petenti Philippo Graecia liberata data est. </p>
                <p> Attalus ab Thebis ob subitam ualetudinem Pergamum translatus decessit. </p>
                <p> C. Sempronius Tuditanus praetor ab Celtiberis cum exercitu caesus est. </p>
                <p> L. Furius Purpurio et Claudius Marcellus coss. Boios et Insubres Gallos
                    subegerunt. </p>
                <p> Marcellus triumphauit. </p>
                <p> Hannibal frustra in Africa bellum molitus et ob hoc Romanis per epistulas ab
                    aduersae factionis principibus delatus propter metum Romanorum, qui legatos ad
                    senatum Carthaginiensium de eo miserant, profugus ad Antiochum, Syriae regem, se
                    contulit bellum aduersus Romanos parantem. </p>
            </div>
            <div
                n="34">
                <head>Periocha XXXIV</head>
                <p> Lex Oppia, quam C. Oppius trib. pl. bello Punico de finiendis matronarum
                    cultibus tulerat, cum magna contentione abrogata est, cum Porcius Cato auctor
                    fuisset ne ea lex aboleretur. </p>
                <p> Is in Hispaniam profectus bello, quod Emporiis orsus est, citeriorem Hispaniam
                    pacauit. </p>
                <p> T. Quintius Flamininus bellum aduersus Lacedaemonios et tyrannum eorum, Nabidem,
                    prospere gestum data his pace, qualem ipse uolebat, liberatisque Argis, qui sub
                    dicione tyranni erant, finiit. </p>
                <p> Res praeterea in Hispania et aduersus Boios et Insubres Gallos feliciter gestae
                    referuntur. </p>
                <p> Senatus tunc primum secretus a populo ludos spectauit. Id ut fieret, Sextus
                    Aelius Paetus et C. Cornelius Cethegus censores interuenerunt cum indignatione
                    plebis. </p>
                <p> Coloniae plures deductae sunt. </p>
                <p> M. Porcius Cato ex Hispania triumphauit. </p>
                <p> T. Quintius Flamininus, qui Philippum, Macedonum regem, et Nabidem,
                    Lacedaemoniorum tyrannum uicerat Graeciamque omnem liberauerat, ob hoc triduo
                    triumphauit. </p>
                <p> Legati Carthaginiensium nuntiauerunt Hannibalem, qui ad Antiochum confugerat,
                    bellum cum eo moliri. Temptauerat autem Hannibal per Aristonem Tyrium sine
                    litteris Carthaginem missum ad bellandum Poenos concitare. </p>
            </div>
            <div
                n="35">
                <head>Periocha XXXV</head>
                <p>P. Scipio Africanus legatus ad Antiochum missus Ephesi cum Hannibale, qui se
                    Antiocho adiunxerat, conlocutus est, ut si fieri posset, metum ei, quem ex
                    populo R. conceperat, eximeret. Inter alia cum quaereret quem fuisse maximum
                    imperatorem Hannibal crederet, respondit Alexandrum, Macedonum regem, quod parua
                    manu innumerabiles exercitus fudisset quodque ultimas oras, quas uisere supra
                    spem humanam esset, peragrasset. Quaerenti deinde, quem secundum poneret,
                    Pyrrhum, inquit, castra metari primum docuisse, ad hoc neminem loca elegantius
                    cepisse, praesidia disposuisse. Exsequenti, quem tertium diceret, semet ipsum
                    dixit. Ridens Scipio: "quidnam tu diceres, inquit, si me uicisses?" "Tunc vero
                    me, inquit, et ante Alexandrum et ante Pyrrhum et ante alios posuissem." </p>
                <p> Inter alia prodigia, quae plurima fuisse traduntur, bouem Cn. Domitii cos.
                    locutam "Roma caue tibi" refertur. </p>
                <p> Nabis, Lacedaemoniorum tyrannus, incitatus ab Aetolis, qui et Philippum et
                    Antiochum ad inferendum bellum populo R. sollicitabant, a populo R. desciuit,
                    sed bello aduersus Philopoemenen, Achaeorum praetorem, gesto ab Aetolis
                    interfectus est. Aetoli quoque ab amicitia populi R. defecerunt. Cum societate
                    iuncta Antiochus, Syriae rex, bellum Graeciae intulisset, complures urbes
                    occupauit, inter quas Chalcidem et totam Euboeam. </p>
                <p> Res praeterea in Liguribus gestas et adparatum belli ab Antiocho continet. </p>
            </div>
            <div
                n="36">
                <head>Periocha XXXVI</head>
                <p>Acilius Glabrio cos. Antiochum ad Thermopylas Philippo rege adiuuante uictum
                    Graecia expulit idemque Aetolos subegit.</p>
                <p> P. Cornelius Scipio Nasica cos. aedem matris deum, quam ipse in Palatium
                    intulerat, uir optimus a senatu iudicatus, dedicauit. Idemque Boios Gallos
                    uictos in deditionem accepit, de his triumphauit. </p>
                <p> Praeterea naualia certamina prospera aduersus praefectos Antiochi regis
                    referuntur. </p>
            </div>
            <div
                n="37">
                <head>Periocha XXXVII</head>
                <p> L. Cornelius Scipio cos. legato Scipione Africano fratre (qui se legatum fratris
                    futurum dixerat, si ei Graecia prouincia decerneretur, cum C. Laelio, qui multum
                    in senatu poterat, ea prouincia dari uideretur) profectus ad bellum aduersus
                    Antiochum regem gerendum, primus omnium Romanorum ducum in Asiam traiecit. </p>
                <p> Regillus aduersus regiam classem Antiochi feliciter pugnauit ad Myonnesum
                    Rhodiis iuuantibus. </p>
                <p> Filius Africani captus ab Antiocho patri remissus est. Victo deinde Antiocho ab
                    L. Cornelio Scipione adiuuante Eumene, rege Pergami, Attali filio, pax data est
                    ea condicione ut omnibus prouinciis citra Taurum montem cederet. L. Cornelius
                    Scipio, qui cum Antiocho debellauerat, cognomine fratri exaequatus Asiaticus
                    appellatus. </p>
                <p> Colonia deducta est Bononia. </p>
                <p> Eumenis, quo iuuante Antiochus nictus erat, regnum ampliatum. Rhodiis quoque,
                    qui et ipsi iuuerant, quaedam ciuitates concessae. </p>
                <p> Aemilius Regillus, qui praefectos Antiochi nauali proelio deuicerat, naualem
                    triumphum deduxit. M'. Acilius Glabrio de Antiocho, quem Graecia expulerat, et
                    de Aetolis triumphauit. </p>
            </div>
            <div
                n="38">
                <head>Periocha XXXVIII</head>
                <p>M. Fuluius cos. in Epiro Ambracienses obsessos in deditionem accepit,
                    Cephalloniam subegit, Aetolis perdomitis pacem dedit.</p>
                <p> Cn. Manlius cos., collega eius, Gallograecos, Tolostobogios et Tectosagos et
                    Trocmos, qui Brenno duce in Asiam transierant, cum soli citra Taurum montem non
                    apparerent, uicit. Eorum origo, et quo modo ea loca, quae tenent, occupauerint,
                    refertur. </p>
                <p> Exemplum quoque uirtutis et pudicitiae in femina traditur. Quae cum regis
                    Gallograecorum uxor fuisset, capta centurionem, qui ei uim intulerat, occidit. </p>
                <p> Lustrum a censoribus conditum est. Censa sunt ciuium capita CCLVIII milia CCCX. </p>
                <p> Cum Ariarathe, Cappadociae rege, amicitia iuncta est. </p>
                <p> Cn. Manlius contradicentibus X legatis, ex quorum consilio foedus cum Antiocho
                    conscripserat, de Gallograecis acta pro se in senatu causa triumphauit. </p>
                <p> Scipio Africanus die ei dicta, ut quidam tradunt a Q. Petilio tr. pl., ut quidam
                    a Naeuio, quod praeda ex Antiocho capta aerarium fraudasset, postquam is dies
                    uenit, euocatus in rostra: "hac die, inquit, Quirites, Carthaginem uici", et
                    prosequente populo Capitolium escendit. Inde ne amplius tribuniciis iniuriis
                    uexaretur, in uoluntarium exilium Liternum concessit. Incertum ibi an Romae
                    defunctus sit ; nam monumentum eius utrobique fuit. </p>
                <p> L. Scipio Asiaticus, frater Africani, eodem crimine peculatus accusatus
                    damnatusque cum in uincula et carcerem duceretur, Tib. Sempronius Gracchus tr.
                    pl., qui antea Scipionibus inimicus fuerat, intercessit et ob id beneficium
                    Africani filiam duxit. </p>
                <p> Cum quaestores in bona eius publice possidenda missi essent, non modo in his
                    ullum uestigium pecuniae regiae apparuit, sed ne quaquam tantum redactum,
                    quantae summae erat damnatus. Conlatam a cognatis et amicis innumerabilem
                    pecuniam accipere noluit; quae necessaria ei erant ad cultum, redempta.</p>
            </div>
            <div
                n="39">
                <head>Periocha XXXIX</head>
                <p>M. Aemilius cos. Liguribus subactis uiam Placentia usque Ariminum productam
                    Flaminia iunxit. </p>
                <p> Initia luxuriae in urbem introducta ab exercitu Asiatico referuntur. </p>
                <p> Ligures, quicumque citra Appenninum erant, subacti sunt. </p>
                <p> Bacchanalia, sacrum Graecum et nocturnum, omnium scelerum seminarium, cum ad
                    ingentis turbae coniurationem peruenisset, inuestigatum et multorum poena
                    sublatum est. </p>
                <p> A censoribus L. Valerio Flacco et M. Porcio Catone, et belli et pacis artibus
                    maximo, motus est senatu L. Quintius Flamininus, T. frater, eo quod, cum Galliam
                    prouinciam consul obtineret, rogatus in conuiuio a Poeno Philippo, quem amabat,
                    scorto nobili, Gallum quemdam sua manu occiderat siue, ut quidam tradiderunt,
                    unum ex damnatis securi percusserat rogatus a meretrice Placentina, cuius amore
                    deperibat. Extat oratio M. Catonis in eum. </p>
                <p> Scipio Literni decessit et, tamquam iungente fortuna circa idem tempus duo
                    funera maximorum uirorum, Hannibal a Prusia, Bithyniae rege, ad quem uicto
                    Antiocho confugerat, cum dederetur Romanis, qui ad exposcendum eum T. Quintium
                    Flamininum miserant, ueneno mortem consciit. Philopoemen quoque, dux Achaeorum,
                    uir maximus, a Messeniis occisus ueneno, cum ab his in bello captus esset. </p>
                <p> Coloniae Potentia et Pisaurum et Mutina et Parma deductae sunt. </p>
                <p> Praeterea res aduersus Celtiberos prospere gestas et initia causasque belli
                    Macedonici continet. Cuius origo inde fluxit, quod Philippus aegre ferebat
                    regnum suum a Romanis inminui et quod cogeretur a Thracibus alisque locis
                    praesidia deducere. </p>
            </div>
            <div
                n="40">
                <head>Periocha XL</head>
                <p> Cum Philippus liberos eorum quos in uinculis habebat nobilium hominum conquiri
                    ad mortem iussisset, Theoxena, uerita pro liberis suis admodum pueris regis
                    libidinem, prolatis in medium gladiis et poculo in quo uenenum erat, suasit his
                    ut imminens ludibrium morte effugerent et cum persuasisset, et ipsa se
                    interemit. </p>
                <p> Certamina inter filios Philippi, Macedoniae regis, Persen et Demetrium,
                    referuntur; et ut fraude fratris sui Demetrius fictis criminibus, inter quae
                    accusatione parricidii et adfectati regni, primum petitus, ad ultimum, quoniam
                    populi R. amicus erat, ueneno necatus est, regnumque Macedoniae mortuo Philippo
                    ad Persen uenit. </p>
                <p> Item res in Liguribus et Hispania contra Celtiberos a compluribus ducibus
                    feliciter gestas continet. </p>
                <p> Colonia Aquileia deducta est. </p>
                <p> Libri Numae Pompili in agro L. Petilli scribae sub Ianiculo a cultoribus agri
                    arca lapidea clusi inuenti sunt et Graeci et Latini. </p>
                <p> In quibus cum pleraque dissoluendarum religionum praetor, ad quem delati erant,
                    legisset, iurauit senatui contra rem p. esse ut legerentur seruarenturque. Ex S.
                    C. in comitio exusti sunt. </p>
                <p> Philippus aegritudine animi confectus, quod Demetrium filium falsis Persei,
                    alterius fili, in eum delationibus impulsus ueneno sustulisset, et de poena
                    Persei cogitauit uoluitque Antigonum potius, amicum suum, successorem regni sui
                    relinquere, sed in hac cogitatione morte raptus est. Perseus regnum excepit.
                </p>
            </div>
            <div
                n="41">
                <head>Periocha XLI</head>
                <p> Ignis in aede Vestae extinctus est.</p>
                <p> Tib. Sempronius Gracchus procos. Celtiberos uictos in deditionem accepit,
                    monimentumque operum suorum Gracchurim, oppidum in Hispania, constituit. Et a
                    Postumio Albino procos. Vaccaei ac Lusitani subacti sunt. Vterque triumphauit. </p>
                <p> Antiochus, Antiochi filius, obses a patre Romanis datus, mortuo fratre Seleuco
                    qui patri defuncto successerat, in regnum Syriae ab urbe dimissus. Qui praeter
                    religionem, qua multa templa magnifica multis sociis fecit, Athenis Iouis Olympi
                    et Antiochiae Capitolini, uilissimum regem egit. Lustrum a censoribus conditum
                    est. </p>
                <p> Censa sunt ciuium capita CCLVIII milia CCXCIIII. </p>
                <p> Q. Voconius Saxa tr. pl. legem tulit, nequis mulierem heredem institueret. </p>
                <p> Suasit legem M. Cato. Extat oratio eius. </p>
                <p> Praeterea res aduersus Liguras et Histros et Sardos et Celtiberos a compluribus
                    ducibus prospere gestas et initia belli Macedonici continet, quod Perseus,
                    Philippi filius, moliebatur. Miserat ad Carthaginienses legationem et ab his
                    nocte audita erat. Sed et alias Graeciae ciuitates sollicitabat. </p>
            </div>
            <div
                n="42">
                <head>Periocha XLII</head>
                <p> Q. Fuluius Flaccus censor templum Iunonis Laciniae tegulis marmoreis spoliauit,
                    ut aedem, quam dedicabat, tegeret. Tegulae ex S. C. reportatae. Eumenes, Asiae
                    rex, in senatu de Perseo, Macedoniae rege, questus est, cuius iniuriae in
                    populum R. referuntur. Ob quas bello ei indicto P. Licinius Crassus cos., cui
                    mandatum erat, in Macedoniam transiit leuibusque expeditionibus, equestribus
                    proeliis, in Thessalia cum Perseo [felici] euentu pugnauit. </p>
                <p> Inter Masinissam et Carthaginienses de agro fuit lis. Dies his a senatu ad
                    disceptandum datus. </p>
                <p> Legati missi ad socias ciuitates regesque rogandos ut in fide permanerent,
                    dubitantibus Rhodiis. </p>
                <p> Lustrum a censoribus conditum est. Censa sunt ciuium capita CCLXVII milia
                    CCXXXI.</p>
                <p> Res praeterea aduersus Corsos et Liguras prospere gestas continet. </p>
            </div>
            <div
                n="43">
                <head>Periocha XLIII</head>
                <p>Praetores aliquot eo quod auare et crudeliter prouincias administrauerant,
                    damnati sunt. </p>
                <p> P. Licinius Crassus procos. complures in Graecia urbes expugnauit et crudeliter
                    corripuit. Ob id captiui qui ab eo sub corona uenierant ex S. C. postea
                    restituti sunt. Item a praefectis classium Romanarum multa impotenter in socios
                    facta. </p>
                <p> Res a Perse rege in Thracia prospere gestas continet uictis Dardanis et
                    Illyrico, cuius rex erat Gentius. </p>
                <p> Motus, qui in Hispania ab Olonico factus erat, ipso interempto consedit. </p>
                <p> M. Aemilius Lepidus a censoribus princeps senatus lectus. </p>
            </div>
            <div
                n="44">
                <head>Periocha XLIV</head>
                <p> Q. Marcius Philippus per inuios saltus penetrauit Macedoniam et complures urbes
                    occupauit. </p>
                <p> Rhodii miserunt legatos Romam minantes ut Perseo auxilio essent, nisi populus R.
                    cum illo pacem atque amicitiam iungeret. Indigne id latum. Cum id bellum L.
                    Aemilio Paulo, sequentis anni cos. iterum mandatum esset, Paulus in contione
                    precatus ut, quidquid diri populo R. immineret, in suam domum conuerteretur, et
                    in Macedoniam profectus uicit Persen totamque Macedoniam in potestatem redegit.
                    Antequam confligeret, praedixit exercitui ne miraretur quod luna proxima nocte
                    defectura erat. </p>
                <p> Gentius quoque, rex Illyricorum, cum rebellasset, a L. Anicio praetore uictus
                    uenit in deditionem et cum uxore ac liberis et propinquis Romam missus.</p>
                <p> Legati Alexandrini a Cleopatra et Ptolemaeo regibus uenerunt querentes de
                    Antiocho, rege Syriae, quod is bellum inferret. </p>
                <p> Perseus sollicitatis in auxilium Eumene, rege Pergami, et Gentio, rege
                    Illyricorum, quia iis pecuniam quam promiserat non dabat, relictus ab his est.
                </p>
            </div>
            <div
                n="45">
                <head>Periocha XLV</head>
                <p>Perseus ab Aemilio Paulo in Samothace captus est. </p>
                <p> Cum Antiochus, Syriae rex, Ptolemaeum et Cleopatram, Aegypti reges, obsideret et
                    missis ad eum a senatu legatis, qui iuberent ab solo regis absisteret, editisque
                    mandatis consideraturum se quid faciendum esset respondisset, unus ex legatis
                    Popilius uirga regem circumscripsit iussitque, ante quam circulo excederet,
                    responsum daret. Qua asperitate effecit ut Antiochus bellum omitteret. </p>
                <p> Legationes gratulantium populorum atque regum in senatu admissae, Rhodiorum, qui
                    eo bello contra populum R. fauerant, exclusa. Postera die cum de eo quaereretur
                    ut his bellum indiceretur, causam in senatu patriae suae legati egerunt; nec
                    tamquam socii, nec tamquam hostes dimissi. </p>
                <p> Macedonia in prouinciae formam redacta Aemilius Paulus repugnantibus militibus
                    ipsius propter minorem praedam et contradicente Seruio Sulpicio Galba
                    triumphauit et Persen cum tribus filiis duxit ante currum. Cuius triumphi
                    laetitia ne solida ei contingeret, duorum filiorum funeribus insignita est,
                    quorum alterius mors triumphum patris praecessit, alterius secuta est. </p>
                <p> Lustrum a censoribus conditum est. Censa sunt ciuium capita CCCXII milia DCCCV. </p>
                <p> Prusias, Bithyniae rex, Romam, ut senatui gratias ageret ob uictoriam ex
                    Macedonia partam, uenit et Nicomedem filium senatui commendauit. Rex plenus
                    adulationis libertum se populi R. dicebat. </p>
            </div>
            <div
                n="46">
                <head>Periocha XLVI</head>
                <p> Eumenes rex Romam uenit, qui Macedonico bello medium egerat. Ne aut hostis
                    iudicatus uideretur, si exclusus esset, aut liberatus crimine, si admitteretur,
                    in commune lex lata est ne cui regi Romam uenire liceret. Claudius Marcellus
                    cos. Alpinos Gallos, C. Sulpicius Gallus cos. Liguras subegit. </p>
                <p> Legati Prusiae regis questi sunt de Eumene quod fines suos popularetur
                    dixeruntque eum conspirasse cum Antiocho aduersus populum R. Societas cum
                    Rhodiis deprecantibus iuncta est. </p>
                <p> Lustrum a censoribus conditum est. Censa sunt ciuium capita CCCXXXVII milia
                    XXII.</p>
                <p> Princeps senatus M. Aemilius Lepidus. </p>
                <p> Ptolemaeus, Aegypti rex, pulsus regno a minore fratre missis ad eum legatis
                    restitutus est. </p>
                <p> Ariarathe, Cappadociae rege, mortuo filius eius Ariarathes regnum accepit et
                    amicitiam cum populo R. per legatos renouauit. </p>
                <p> Res praeterea aduersus Liguras et Corsos et Lusitanos uario euentu gestas et
                    motus Syriae mortuo Antiocho, qui filium Antiochum puerum admodum reliquerat,
                    continet. Hunc Antiochum puerum cum Lysia tutore Demetrius, Seleuci filius, qui
                    Romae obses fuerat, clam, quia non dimittebatur, a Roma . . . interemit et ipse
                    in regnum receptus. </p>
                <p> L. Aemilius Paulus, qui Persen uicerat, mortuus. Cuius tanta abstinentia fuit ut
                    cum ex Hispania et ex Macedonia immensas opes rettulisset, uix ex auctione eius
                    redactum sit, unde uxori eius dos solueretur. </p>
                <p> Pomptinae paludes a Cornelio Cethego cos., cui ea prouincia euenerat, siccatae
                    agerque ex his factus. </p>
            </div>
            <div
                n="47">
                <head>Periocha XLVII</head>
                <p>Cn. Tremellio pr. multa dicta est, quod cum M. Aemilio Lepido, pontifice maximo,
                    iniuriose contenderat sacrorumque quam magistratuum ius potentius fuit.</p>
                <p> Lex de ambitu lata. </p>
                <p> Lustrum a censoribus conditum est. Censa sunt ciuium capita CCCXVIII milia
                    CCCXVI. </p>
                <p> Princeps senatus lectus Aemilius Lepidus. </p>
                <p> Inter Ptolemaeos fratres, qui dissidebant, foedus ictum, ut alter Aegypto, alter
                    Cyrenis regaret. </p>
                <p> Ariarathes, Cappadociae rex, consilio Demetri, Syriae regis, et uiribus pulsus
                    regno a senatu restitutus est. </p>
                <p> Missi a senatu qui inter Masinissam et Carthaginienses de agro iudicarent. </p>
                <p> C. Marcius cos. aduersus Dalmatas primum parum prospere, postea feliciter
                    pugnauit. Cum quibus bello confligendi causa fuit quod Illyrios, socios populi
                    R., uastauerant eamdemque gentem Cornelius Nasica cos. domuit. Q. Opimius cos.
                    Transalpinos Liguras, qui Massiliensium oppida, Antipolim et Nicaeam, uastabant,
                    subegit. </p>
                <p> Praeterea res in Hispania a compluribus parum prospere gestas continet. </p>
                <p> Consules anno quingentesimo nonagesimo octauo ab urbe condita magistratum kal.
                    ian. inire coeperunt. Mutandi comitia causa fuit quod Hispani rebellabant. </p>
                <p> Legati ad disceptandum inter Carthaginienses et Masinissam missi nuntiauerunt
                    uim naualis materiae se Carthagine deprehendisse. Aliquot praetores a prouinciis
                    auaritiae nomine accusati damnati sunt. </p>
            </div>
            <div
                n="48">
                <head>Periocha XLVIII</head>
                <p> Lustrum a censoribus conditum est. Censa sunt ciuium capita CCCXXIIII milia.</p>
                <p> Semina tertii Punici belli referuntur. Cum in finibus Carthaginiensium ingens
                    Numidarum exercitus duce Arcobarzane, Syphacis nepote, diceretur esse, M.
                    Porcius Cato suasit ut Carthaginiensibus, qui exercitum specie contra
                    Masinissam, re contra Romanos accitum in finibus haberent, bellum indiceretur.
                    Contra dicente P. Cornelio Nasica placuit legatos mitti Carthaginem, qui
                    specularentur quid ageretur. Castigato senatu Carthaginiensium, quod contra
                    foedus et exercitum et nauales materias haberent, pacem inter eos et Masinissam
                    facere uoluerunt, Masinissa agro, de quo lis erat, cedente. Sed Gisgo,
                    Hamilcaris filius, homo seditiosus, qui tum in magistratu erat, cum senatus
                    pariturum se iudicio legatis dixisset, ita populum concitauit bellum aduersus
                    Romanos suadendo, ut legatos, quo minus uiolarentur, fuga explicuerit. Id
                    nuntiantes infestum iam senatum Carthaginiensibus infestiorem fecerunt. </p>
                <p> M. Porcius Cato filii in praetura mortui funus tenuissimo ut potuit (nam pauper
                    erat) sumptu fecit. </p>
                <p> Andriscus, qui se Persei filium, regis quondam Macedoniae, ingenti adseueratione
                    mentiretur, Romam missus. </p>
                <p> M. Aemilius Lepidus, qui princeps senatus sextis iam censoribus lectus erat,
                    antequam expiraret, praecepit filiis lecto se strato linteis sine purpura
                    efferrent, in reliquum funus ne plus quam aeris decies consumerent: imaginum
                    specie, non sumptibus nobilitari magnorum uirorum funera solere. </p>
                <p> De ueneficiis quaesitum: Publilia et Licinia, nobiles feminae, quae uiros suos
                    consulares necasse insimulabantur, cognita causa, cum praetori praedes uades
                    dedissent, cognatorum decreto necatae sunt. </p>
                <p> Gulussa, Masinissae filius, nuntiauit Carthagine dilectus agi, classem conparari
                    et haud dubie bellum strui. Cum Cato suaderet ut his bellum indiceretur, P.
                    Cornelio Nasica dicente nihil temere faciundum, placuit X legatos mitti
                    exploratum. </p>
                <p> L. Licinius Lucullus A. Postumius Albinus coss. cum dilectum seuere agerent nec
                    quemquam gratia dimitterent, ab tribunis pl., qui pro amicis suis uacationem
                    impetrare non poterant, in carcerem coniecti sunt. Cum Hispaniense bellum parum
                    prospere aliquotiens gestum ita confudisset ciuitatem Romanam, ut ne hi quidem
                    inuenirentur qui aut tribunatum exciperent aut legati ire uellent, P. Cornelius
                    Aemilianus processit et excepturum se militiae genus, quodcumque imperatum
                    esset, professus est. Quo exemplo omnes ad studium militandi concitauit. </p>
                <p> Lucullus cos., cum Claudius Marcellus, cui successerat, pacasse omnes
                    Celtiberiae populos uideretur, Vaccaeos et Cantabros et alias incognitas adhuc
                    in Hispania trentes subegit. Ibi P. Cornelius Scipio Aemilianus, L. Pauli
                    filius, Africani nepos, set adoptiuus, prouocatorem barbarum tribunus militum
                    occidit et in expugnatione Intercatiae urbis maius etiamnunc periculum adiit.
                    Nam murum primus transcendit. </p>
                <p> Seruius Sulpicius Galba praetor male aduersus Lusitanos pugnauit. Cum legati ex
                    Africa cum oratoribus Carthaginiensium et Gulussa, Masinissae filio, redissent
                    dicerentque et exercitum se et classem Carthagine deprehendisse, perrogari
                    sententias placuit. Catone et aliis principibus senatus suadentibus ut in
                    Africam confestim transportaretur exercitus, quoniam Cornelius Nasica dicebat
                    nondum sibi iustam causam belli uideri, placuit ut bello abstinerent, si
                    Carthaginienses classem exussissent et exercitum dimisissent ; si minus, proximi
                    consules de bello Punico referrent. </p>
                <p> Cum locatum a censoribus theatrum exstrueretur, P. Cornelio Nasica auctore
                    tamquam inutile et nociturum publicis moribus ex S. C. destructum est populusque
                    aliquamdiu stans ludos spectauit. </p>
                <p> Carthaginienses cum aduersus foedus bellum Masinissae intulissent, uicti ab eo
                    annos habente XCII et sine pulpamine mandere et siccum gustare panem tantum
                    solito insuper Romanum bellum meruerunt. </p>
                <p> Motus praeterea Syriae et bella inter reges gesta referuntur. Inter quos motus
                    Demetrius, Syriae rex, occisus est. </p>
            </div>
            <div
                n="49">
                <head>Periocha XLIX</head>
                <p> Tertii Punici belli initium altero et sescentesimo ab Vrbe condita anno, intra
                    quintum annum, quam erat coeptum, consummati. </p>
                <p> Inter M. Porcium Catonem et Scipionem Nasicam, quorum alter sapientissimus uir
                    in ciuitate habebatur, alter optimus uir etiam iudicatus a senatu erat, diuersis
                    certatum sententiis est, Catone suadente bellum et ut tolleretur delereturque
                    Carthago, Nasica dissuadente. Placuit tamen, quod contra foedus naues haberent,
                    quod exercitum extra fines duxissent, quod socio populi R. et amico Masinissae
                    arma intulissent, quod filium eius Gulussam, qui cum legatis Romanis erat, in
                    oppidum non recepissent, bellum his indici. </p>
                <p> Prius quam ullae copiae in naues imponerentur, Vticenses legati Romam uenerunt
                    se suaque omnia dedentes. Ea legatio uelut omen grata patribus, acerba
                    Carthaginiensibus fuit. </p>
                <p> Ludi Diti patri ad Tarentum ex praecepto librorum facti, qui ante annum
                    centesimum primo Punico bello, quingentesimo et altero anno ab urbe condita
                    facti erant. </p>
                <p> Legati XXX Romam uenerunt, per quos se Carthaginienses dedebant. Catonis
                    sententia euicit ut in decreto perstaretur et ut consules quam primum ad bellum
                    profiscerentur. Qui ubi in Africam transierunt, acceptis quos imperauerant CCC
                    obsidibus et armis omnibus instrumentisque belli, si qua Carthagine erant, cum
                    ex auctoritate patrum iuberent ut in alium locum, dum a mari X milia passuum ne
                    minus remotum, oppidum facerent, indignitate rei ad bellandum Carthaginienses
                    compulerunt. </p>
                <p> Obsideri obpugnarique coepta est Carthago a L. Marcio M'. Manilio coss. In qua
                    obpugnatione cum neglectos ab una parte muros duo tribuni temere cum cohortibus
                    suis inrupissent et ab oppidanis grauiter caederentur, a Scipione Orfiniato
                    expliciti sunt. Per quem et castellum Romanorum, quod nocte expugnabant, paucis
                    equitibus iuuantibus liberatum est castrorumque, quae Carthaginienses omnibus
                    copiis ab urbe pariter egressi obpugnabant, liberatorum is ipse praecipuam
                    gloriam tulit. </p>
                <p> Praeterea cum ab inrita obpugnatione Carthaginis consul (alter enim Romam ad
                    comitia ierat) exercitum duceret aduersus Hasdrubalem (cum ampla manu saltum
                    iniquum insederat) suasit primo consuli ne tam iniquo loco confligeret. Victus
                    deinde conplurium, qui et prudentiae et uirtuti eius inuidebant, sententiis et
                    ipse saltum ingressus est. Cum, sicut praedixerat, fusus fugatusque esset
                    Romanus exercitus et duae cohortes ab hoste obsiderentur, cum paucis equitum
                    turmis in saltum reuersus liberauit eas et incolumes reduxit. Quam uirtutem eius
                    et Cato, uir promptioris ad uituperandum linguae, in senatu sic prosecutus est
                    ut diceret reliquos, qui in Africa militarent, umbras uolitare, Scipionem
                    uigere, et populus R. eo fauore complexus ut comitiis plurimae eum tribus
                    consulem scriberent, cum hoc per aetatem non liceret. </p>
                <p> Cum L. Scribonius tr. pl. rogationem promulgasset, ut Lusitani, qui in fidem
                    populo R. dediti ab Seruio Galba in Galliam uenissent, in libertatem
                    restituerentur, M. Cato acerrime suasit. Extat oratio in Annalibus ipsius
                    inclusa. </p>
                <p> Q. Fuluius Nobilior ei, saepe ab eo in senatu laceratus, respondit pro Galba;
                    ipse quoque Galba cum se damnari uideret, complexus duos filios praetextatos et
                    Sulpicii Galli filium, cuius tutor erat, ita miserabiliter pro se locutus est ut
                    rogatio antiquaretur. Exstant tres orationes eius, duae aduersus Libonem tr. pl.
                    rogationemque eius habitae de Lusitanis, una contra L. Cornelium Cethegum, in
                    qua Lusitanos prope se castra habentis caesos fatetur, quod compertum habuerit,
                    equo atque homine suo ritu immolatis per speciem pacis adoriri exercitum suum in
                    animo habuisse. Andriscus quidam, ultimae sortis homo, Persei se regis filium
                    ferens et mutato nomine Philippus uocatus cum ab urbe Romana, quo illum
                    Demetrius, Syriae rex, ob hoc ipsum mendacium miserat, clam profugisset, multis
                    ad falsam eius fabulam uelut ad ueram coeuntibus, contracto exercitu totam
                    Macedoniam aut uoluntate incolentium aut armis occupauit. Fabulam autem talem
                    finxerat: </p>
                <p> "Ex paelice se et Perseo rege ortum traditum educandum Cretensi cuidam esse, ut
                    in belli casus quod ille cum Romanis gereret, aliquod uelut semen regiae stirpis
                    exstaret. Hydramyti se educatum usque ad XII aetatis annum, patrem eum esse
                    credentem a quo educaretur, ignarum generis fuisse sui. Adfecto deinde eo, cum
                    prope ad ultimum finem uitae esset, detectam tandem sibi originem suam falsaeque
                    matri libellum datum signo Persei regis signatum, quem sibi traderet, cum ad
                    puberem aetatem uenisset, obtestationesque ultimas adiectas, ut res in occultato
                    ad id tempus seruaretur. Pubescenti libellum traditum in quo relicti sibi duo
                    thensauri a patre dicerentur. Tum scienti mulierem se subditum esse, uerum
                    stirpem ignoranti edidisse genus atque obtestatam, ut prius quam manaret ad
                    Eumenen res, Perseo inimicum, excederet his locis, ne interficeretur. Eo se
                    exterritum, simul sperantem aliquod a Demetrio auxilium in Syriam se contulisse
                    atque ibi primum quis esset palam expromere ausum." </p>
            </div>
            <div
                n="50">
                <head>Periocha L</head>
                <p> Thessalia, cum et illam inuadere armis atque occupare Pseudophilippus uellet,
                    per legatos Romanorum auxiliis Achaeorum defensa est. Prusias, rex Bithyniae,
                    omnium humillimorumque uitiorum, a Nicomede filio adiuuante Attalo, rege
                    Pergami, occisus, habebat alterum filium, qui pro superiore ordine dentium
                    enatum habuisse unum os continens dicitur. Cum III legati ad pacem inter
                    Nicomedem et Prusiam faciendam ab Romanis missi essent, cum unus ex his multis
                    cicatricibus sartum caput haberet, alter pedibus aeger esset, tertius ingenio
                    socors haberetur, M. Cato dixit "eam in legationem, nec caput nec pedes nec cor
                    habere." </p>
                <p> In Syria, quae eo tempore stirpe generis parem Macedonum regis, inertia
                    socordiaque similem Prusiae regem habebat, iacente eo in ganea et lustris
                    Hammonius regnabat, per quem et amici omnes regis et Laodice regina et
                    Antigonus, Demetri filius, occisi sunt. </p>
                <p> Masinissa, Numidiae rex, maior XC annis decessit, uir insignis. Inter cetera
                    iuuenalia opera, quae ad ultimum edidit adeo etiam neruis in senecta uirgit, ut
                    post sextum et octogesimum annum filium genuerit. Inter tres liberos eius
                    (maximus natu Micipsa, Gulussa, Mastanabal, qui etiam Graecis litteris eruditus
                    erat) P. Scipio Aemilianus, cum commune his regnum pater reliquisset et diuidere
                    eos arbitro Scipione iussisset, partes administrandi regni diuisit. Item Phameae
                    Hamilconi, praefecto equitum Carthaginiensium, uiro forti et cuius praecipua
                    opera Poeni utebantur, persuasit ut ad Romanos cum equitatu suo transiret. Ex
                    tribus legatis qui ad Masinissam missi erant, M. Claudius Marcellus cohorta
                    tempestate fluctibus obrutus est. </p>
                <p> Carthaginienses Hasdrubalem, Masinissae nepotem, quem praetorem habebant,
                    hominem proditionis suspectum, in curia occiderunt ; quae suspicio inde manauit,
                    quod propinquus esset Gulussae Romanorum auxilia iuuantis. P. Scipio Aemilianus
                    cum aedilitatem peteret, consul a populo dictus. Quoniam per annos consuli fieri
                    non licebat, cum magno certamine suffragantis plebis et repugnantibus ei
                    aliquamdiu patribus, legibus solutus et consul creatus. </p>
                <p> M'. Manilius aliquot urbes circumpositas Carthagini expugnauit. </p>
                <p> Pseudophilippus in Macedonia, caeso cum exercitu P. Iuuentio praetore, ab Q.
                    Caecilio uictus captusque est, et reuicta Macedonia. </p>
            </div>
            <div
                n="51">
                <head>Periocha LI</head>
                <p> Carthago, in circuitum XXIII milia patens, magno labore obsessa et per partes
                    capta est; primum a Mancino legato, deinde a Scipione cos., cui extra sortem
                    Africa prouincia data erat. Carthaginienses portu nouo, quia uetus obstructus a
                    Scipione erat, facto et contracta clam exiguo tempore ampla classe infeliciter
                    nauali proelio pugnauerunt. Hasdrubalis quoque, ducis eorum, castra ad Nepherim
                    oppidum loco difficili sita cum exercitu deleta sunt a Scipione, qui tandem
                    expugnauit septingentesimo anno quam erat condita. </p>
                <p> Spoliorum maior pars Siculis, quibus ablata erant, reddita. </p>
                <p> Vltimo urbis excidio cum se Hasdrubal Scipioni dedisset, uxor eius, quae paucis
                    ante diebus de marito impetrare non potuerat ut ad uictorem transfugerent, in
                    medium se flagrantis urbis incendium cum duobus liberis ex arce praecipitauit. </p>
                <p> Scipio exemplo patris sui, Aemili Pauli, qui Macedoniam uicerat, ludos fecit
                    transfugasque ac fugitiuos bestiis obiecit. </p>
                <p> Belli Achaici semina referuntur haec, quod legati Romani ab Achaeis pulsati sint
                    Corinthi, missi ut eas ciuitates, quae sub dicione Philippi fuerant, ab Achaico
                    concilio secernerent. </p>
            </div>
            <div
                n="52">
                <head>Periocha LII</head>
                <p> Cum Achaeis, qui in auxilio Boeotos et Chalcidenses habebant, Q. Caecilius
                    Metellus ad Thermopylas bello conflixit. Quibus uictis dux eorum Critolaus
                    mortem sibi ueneno consciuit. In cuius locum Diaeus, Achaici motus primus
                    auctor, ab Achaeis dux creatus ad Isthmon a L. Mummio cos. uictus est. Qui omni
                    Achaia in deditionem accepta Corinthon ex S. C. diruit, quia ibi legati Romani
                    uiolati erant. Thebae quoque et Chalchis, quae auxilio fuerant, dirutae. Ipse L.
                    Mummius abstinentissimum uirum egit, nec quicquam ex his operibus ornamentisque
                    quae praediues Corinthos habuit in domum eius peruenit.</p>
                <p> Q. Caecilius Metellus de Andrisco triumphauit, P. Cornelius Scipio Aemilianus de
                    Carthagine et Hasdrubale. </p>
                <p> Viriathus in Hispania, primum ex pastore uenator, ex uenatore latro, mox iusti
                    quoque exercitus dux factus, totam Lusitaniam occupauit, M. Vetilium praetorem
                    fuso eius exercitu cepit, post quem C. Plautius praetor nihilo felicius rem
                    gessit; tantumque terroris is hostis intulit ut aduersus eum consulari opus
                    esset et duce et exercitu. </p>
                <p> Praeterea motus Syriae et bella inter reges gesta referuntur. </p>
                <p> Alexander, homo ignotus et incertae stirpis, occiso, sicut ante dictum est,
                    Demetrio rege in Syria regnabat. Hunc Demetrius, Demetri filius, qui a patre
                    quondam ob incertos belli casus ablegatus Cnidon fuerat, contempta socordia
                    inertiaque eius, adiuuante Ptolemaeo, Aegypti rege, cuius filiam Cleopatram in
                    matrimonium acceperat, bello interemit. Ptolemaeus grauiter in caput uulneratus
                    inter curationem, dum ossa medici terebrare conantur, expirauit, atque in locum
                    eius frater minor Ptolemaeus qui Cyrenis regnabat, successit. Demetrius ob
                    crudelitatem quam in suos per tormenta exercebat, ab Diodoto quodam, uno ex
                    subiectis, qui Alexandri filio bimulo admodum regnum adserebat, bello superatus
                    Seleuceam confugit. referuntur. </p>
                <p> L. Mummius de Achaeis triumphauit, signa aerea marmoreaque et tabulas pictas in
                    triumpho tulit. </p>
            </div>
            <div
                n="53">
                <head>Periocha LIII</head>
                <p> Appius Claudius cos. Salassos, gentem Alpinam, domuit. </p>
                <p> Alter Pseudophilippus in Macedonia a L. Tremellio quaestore cum exercitu caesus
                    est. </p>
                <p> Q. Caecilius Metellus procos. Celtiberos cecidit et a Q. Fabio procos. magna
                    pars Lusitaniae expugnatis aliquot urbibus recepta est. </p>
                <p> Acilius senator Graece res Romanas scribit. </p>
            </div>
            <div
                n="54">
                <head>Periocha LIV</head>
                <p>Q. Pompeius cos. in Hispania Termestinos subegit. Cum isdem et Numantinis pacem a
                    populo R. infirmatam fecit.</p>
                <p> Lustrum a censoribus conditum est. Censa sunt ciuium capita CCCXXVIII milia
                    CCCCXLII. </p>
                <p> Cum Macedonum legati questum de D. Iunio Silano praetore uenissent, quod
                    acceptis pecuniis prouinciam spoliasset, et senatus de querellis eorum uellet
                    cognoscere, T. Manlius Torquatus, pater Silani, petiit impetrauitque ut sibi
                    cognitio mandaretur; et domi causa cognita filium condemnauit abdicauitque. Ac
                    ne funeri quidem eius, cum suspendio uitam finisset, interfuit sedensque domi
                    potestatem consultantibus ex instituto fecit. </p>
                <p> Q. Fabius procos. rebus in Hispania prospere gestis labem imposuit pace cum
                    Viriatho aequis condicionibus facta. </p>
                <p> Viriathus a proditoribus, consilio Seruili Caepionis, interfectus est et ab
                    exercitu suo multum comploratus ac nobiliter sepultus, uir duxque magnus et per
                    XIIII annos quibus cum Romanis bellum gessit, frequentius superior. </p>
            </div>
            <div
                n="55">
                <head>Periocha LV</head>
                <p> P. Cornelio Nasica, cui cognomen Serapion fuit ab inridente Curiatio trib. pleb.
                    impositum, et Dec. Iunio Bruto coss. dilectum habentibus in conspectu tironum
                    res saluberrimi exempli facta est: nam C. Matienius accusatus est apud tribunos
                    pl., quod exercitum ex Hispania deseruisset, damnatusque sub furca diu uirgis
                    caesus est et sestertio nummo ueniit.</p>
                <p> Tribuni pleb. quia non inpetrarent ut sibi denos quos uellent milites eximere
                    liceret, consules in carcerem duci iusserunt. </p>
                <p> Iunius Brutus cos. in Hispania iis qui sub Viriatho militauerant agros et
                    oppidum dedit, quod uocatum est Valentia. </p>
                <p> M. Popilius a Numantinis, cum quibus pacem factam inritam fieri senatus
                    censuerat, cum exercitu fusus fugatusque est. </p>
                <p> C. Hostilio Mancino cos. sacrificante pulli ex cauea euolauerunt; conscendenti
                    deinde in nauem,ut in Hispaniam proficisceretur, accidit uox: "Mane, Mancine".
                    Quae auspicia tristia fuisse euentu probatum est. Victus enim a Numantinis et
                    castris exutus, cum spes nulla seruandi exercitus esset, pacem cum his fecit
                    ignominiosam, quam ratam esse senatus uetuit. XXXX milia Romanorum ab IIII
                    milibus Numantinorum uicta erant. </p>
                <p> Decimus Iunius Lusitaniam expugnationibus urbium usque ad Oceanum perdomuit, et
                    cum flumen Obliuionem transire nollent, raptum signifero signum ipse transtulit
                    et sic ut transgrederentur persuasit. </p>
                <p> Alexandri filius, rex Syriae, X annos admodum habens, a Diodoto, qui Tryphon
                    cognominabatur, tutore suo, per fraudem occisus est corruptis medicis qui illum
                    calculi dolore consumi ad populum mentiti, dum secant, occiderunt. </p>
            </div>
            <div
                n="56">
                <head>Periocha LVI</head>
                <p>Decimus Iunius Brutus in Hispania ulteriore feliciter aduersus Gallaecos
                    pugnauit. </p>
                <p> Dissimili euentu M. Aemilius Lepidus procos. aduersus Vaccaeos rem gessit,
                    clademque similem Numantinae passus est. </p>
                <p> Ad exsoluendum foederis Numantini religione populum Mancinus, cum huius rei
                    auctor fuisset, deditus Numantinis non est receptus. </p>
                <p> Lustrum a censoribus conditum est. Censa sunt ciuium capita CCCXVII milia
                    DCCCCXXXIII. </p>
                <p> Fuluius Flaccus cos. Vardeos in Illyrico subegit. </p>
                <p> M. Cosconius praetor in Thracia cum Scordiscis prospere pugnauit. Cum bellum
                    Numantinum uitio ducum non sine pudore publico duraret, delatus est ultro
                    Scipioni Africano a senatu populoque R. consulatus ; quem cum illi capere ob
                    legem, quae uetabat quemquam iterum consulem fieri, non liceret, sicut priori
                    consulatu legibus solutus est. </p>
                <p> Bellum seruile in Sicilia ortum cum opprimi a praetoribus non potuisset, C.
                    Fuluio cos. mandatum est. Huius belli initium fuit Eunus seruus, natione Syrus,
                    qui contracta agrestium seruorum manu et solutis ergastulis iusti exercitus
                    numerum impleuit. Cleon quoque alter seruus ad LXX milia seruorum contraxit, et
                    iunctis copiis aduersus exercitum Romanum bellum saepe gesserunt. </p>
            </div>
            <div
                n="57">
                <head>Periocha LVII</head>
                <p> Scipio Africanus Numantiam obsedit et corruptum licentia luxuriaque exercitum ad
                    seuerissimam militiae disciplinam reuocauit. Omnia deliciarum instrumenta
                    recidit, duo milia scortorum a castris eiecit, militem cotidie in opere habuit
                    et XXX dierum frumentum ad septenos uallos ferre cogebat. Aegre propter onus
                    incedenti dicebat: "cum gladio te uallare scieris, uallum ferre desinito"; alii
                    scutum parum habiliter ferenti, "amplius eum scutum iusto ferre, neque id se
                    reprehendere, quando melius scuto quam gladio uteretur ". Quem militem extra
                    ordinem deprehendit, si Romanus esset, uitibus, si extraneus, uirgis cecidit.
                    Iumenta omnia, ne exonerarent militem, uendidit. Saepe aduersus eruptiones
                    hostium feliciter pugnauit. Vaccaei obsessi liberis coniugibusque trucidatis
                    ipsi se interemerunt. </p>
                <p> Scipio amplissima munera missa sibi ab Antiocho, rege Syriae, cum celare aliis
                    imperatoribus regum munera mos esset, pro tribunali accepturum se esse dixit
                    omniaque ea quaestorem referre in publicas tabulas iussit: ex his se uiris
                    fortibus dona esse daturum. Cum undique Numantiam obsidione clusisset et
                    obsessos fame uideret urgeri, hostes qui pabulatum exierant, uetuit occidi, quia
                    diceret uelocius eos absumpturos frumenti quod haberent, si plures fuissent.
                </p>
            </div>
            <div
                n="58">
                <head>Periocha LVIII</head>
                <p> Tib. Sempronius Gracchus trib. pleb. cum legem agrariam ferret aduersus
                    uoluntatem senatus et equestris ordinis: nequis ex publico agro plus quam mille
                    iugera possideret, in eum furorem exarsit ut M. Octauio collegae causam diuersae
                    partis defendenti potestatem lege lata abrogaret, seque et C. Gracchum fratrem
                    et Appium Claudium socerum triumuiros ad diuidendum agrum crearet. Promulgauit
                    et aliam legem agrariam, qua sibi latius agrum patefaceret, ut idem triumuiri
                    iudicarent, qua publicus ager, qua priuatus esset. Deinde cum minus agri esset
                    quam quod diuidi posset sine offensa etiam plebis, quoniam eos ad cupiditatem
                    amplum modum sperandi incitauerat, legem se promulgaturum ostendit ut his, qui
                    Sempronia lege agrum accipere deberent, pecunia quae regis Attali fuisset
                    diuideretur. Heredem autem populum Romanum reliquerat Attalus, rex Pergami,
                    Eumenis filius. </p>
                <p> Tot indignitatibus commotus grauiter senatus, ante omnis T. Annius consularis.
                    Qui cum in senatu in Gracchum perorasset, raptus ab eo ad populum delatusque
                    plebi, rursus in eum pro rostris contionatus est. Cum iterum trib. pleb. creari
                    uellet Gracchus, auctore P. Cornelio Nasica in Capitolio ab optimatibus occisus
                    est, ictus primum fragmentis subselli, et inter alios qui in eadem seditione
                    occisi erant insepultus in flumen proiectus.</p>
                <p> Res praeterea in Sicilia uario euentu aduersus fugitiuos gestas continet. </p>
            </div>
            <div
                n="59">
                <head>Periocha LIX</head>
                <p> Numantini fame coacti ipsi se per uicem traicientes trucidauerunt, captam urbem
                    Scipio Africanus deleuit et de ea triumphauit XIIII anno post Carthaginem
                    deletam. </p>
                <p> P. Rupilius cos. in Sicilia cum fugitiuis debellauit. </p>
                <p> Aristonicus, Eumenis regis filius, Asiam occupauit, cum testamento Attali regis
                    legata populo R. libera esse deberet. Aduersus eum P. Licinius Crassus cos., cum
                    idem pontifex max. esset, quod numquam antea factum erat, extra Italiam
                    profectus proelio uictus et occisus est. M. Perperna cos. uictum Aristonicum in
                    deditionem accepit. </p>
                <p> Q. Pompeius Q. Metellus, tunc primum uterque ex plebe facti censores, lustrum
                    condiderunt. Censa sunt ciuium capita CCCXVIII milia DCCCXXIII praeter pupillos,
                    pupillas et uiduas. </p>
                <p> Q. Metellus censor censuit ut cogerentur omnes ducere uxores liberorum
                    creandorum causa. Extat oratio eius, quam Augustus Caesar, cum de maritandis
                    ordinibus ageret, uelut in haec tempora scriptam in senatu recitauit. </p>
                <p> C. Atinius Labeo trib. pleb. Q. Metellum censorem, a quo in senatu legendo
                    praeteritus erat, de Saxo deici iussit ; quod ne fieret, ceteri tribuni plebis
                    auxilio tuerunt. </p>
                <p> Cum Carbo trib. plebi rogationem tulisset, ut eumdem tribunum pleb., quotiens
                    uellet, creare liceret, rogationem eius P. Africanus grauissima oratione
                    dissuasit ; in qua dixit Ti. Gracchum iure caesum uideri. C. Gracchus contra
                    suasit rogationem, sed Scipio tenuit. </p>
                <p> Bella inter Antiochum, Syriae, et Phraaten, Parthorum regem, gesta nec magis
                    quietae res Aegypti referuntur: Ptolemaeus Euergetes cognominatus, ob nimiam
                    crudelitatem suis inuisus, incensa a populo regia clam Cypron profugit, et cum
                    sorori eius Cleopatrae, quam filia eius uirgine per uim compressa atque in
                    matrimonium ducta repudiauerat, regnum a populo datum esset, infensus filium
                    quem ex illa habebat in Cypro occidit caputque eius et manus et pedes matri
                    misit. </p>
                <p> Seditiones a triumuiris Fuluio Flacco et C. Graccho et C. Papirio Carbone agro
                    diuidendo creatis excitatae. Cum P. Scipio Africanus aduersaretur fortisque ac
                    ualidus pridie domum se recepisset, mortuus in cubiculo inuentus est. Suspecta
                    fuit, tamquam ei uenenum dedisset, Sempronia uxor hinc maxime quod soror esset
                    Gracchorum cum quibus simultas Africano fuerat. De morte tamen eius nulla
                    quaestio acta. Defuncto eo acrius seditiones triumuirales exarserunt. </p>
                <p> C. Sempronius cos. aduersus Iapydas primo male rem gessit, mox uictoria cladem
                    acceptam emendauit uirtute Decimi Iuni Bruti, eius qui Lusitaniam subegerat.
                </p>
            </div>
            <div
                n="60">
                <head>Periocha LX</head>
                <p> L. Aurelius cos. bellantes Sardos subegit. </p>
                <p> M. Fuluius Flaccus primus transalpinos Liguras domuit bello, missus in auxilium
                    Massiliensium aduersus Salluuios Gallos, qui fines Massiliensium populabantur. </p>
                <p> L. Opimius praetor Fregellanos, qui defecerant, in deditionem accepit, Fregellas
                    diruit. </p>
                <p> Pestilentia in Africa ab ingenti lucustarum multitudine et deinde necatarum
                    strage fuisse traditur. </p>
                <p> Lustrum a censoribus conditum est. Censa sunt ciuium capita CCCXCIIII milia
                    DCCXXXVI. </p>
                <p> C. Gracchus, Tiberi frater, trib. plebis, eloquentior quam frater, perniciosas
                    aliquot leges tulit, inter quas frumentariam, ut senis et triente frumentum
                    plebi daretur; alteram legem agrariam quam et frater eius tulerat; tertiam, qua
                    equestrem ordinem tunc cum senatu consentientem corrumperet, ut sescenti ex
                    equite in curiam sublegerentur et, quia illis temporibus CCC tantum senatores
                    erant, DC equites CCC senatoribus admiscerentur, id est ut equester ordo bis
                    tantum uirium in senatu haberet. Et continuato in alterum annum tribunatu
                    legibus agrariis latis effecit ut complures coloniae in Italia deducerentur et
                    una in solo dirutae Carthaginis, quo ipse triumuir creatus coloniam deduxit. </p>
                <p> Praeterea res a Q. Metello cos. aduersus Baleares gestas continet, quos Graeci
                    Gymnesios appellant, quia aestatem nudi exigunt. Baleares a teli missu appellati
                    aut a Balio, Herculis comite ibi relicto, cum Hercules ad Geryonem nauigaret. </p>
                <p> Motus quoque Syriae referuntur, in quibus Cleopatra Demetrium uirum suum et
                    Seleucum filium indignata quod occiso patre eius a se iniussu suo diadema
                    sumpsisset, interemit. </p>
            </div>
            <div
                n="61">
                <head>Periocha LXI</head>
                <p>C. Sextius procos. uicta Salluuiorum gente coloniam Aquas Sextias condidit, ob
                    aquarum copiam e caldis frigidisque fontibus atque a nomine suo ita appellatas. </p>
                <p> Cn. Domitius procos. aduersus Allobrogas ad oppidum Vindalium feliciter
                    pugnauit. Quibus bellum inferendi causa fuit quod Toutomotulum, Salluuiorum
                    regem, fugientem recepissent et omni ope iuuissent, quodque Aeduorum agros,
                    sociorum populi R., uastassent. </p>
                <p> C. Gracchus seditioso tribunatu acto cum Auentinum quoque armata multitudine
                    occupasset, a L. Opimio cos. ex S. C. uocato ad arma populo pulsus et occisus
                    est, et cum eo Fuluius Flaccus consularis, socius eiusdem furoris. </p>
                <p> Q. Fabius Maximus cos., Pauli nepos, aduersus Allobrogas et Bituitum, Aruernorum
                    regem, feliciter pugnauit. Ex Bituiti exercitu occisa milia CXX; ipse cum ad
                    satisfaciendum senatui Romam profectus esset, Albam cusdodiendus datus est, quia
                    contra pacem uidebatur, ut in Galliam remitteretur. Decretum quoque est, ut
                    Congonnetiacus, filius eius, conprehensus Romam mitteretur. Allobroges in
                    deditionem recepti. </p>
                <p> L. Opimius accusatus apud populum a. Q. Decio trib. pl., quod indemnatos ciues
                    in carcerem coniecisset, absolutus est. </p>
            </div>
            <div
                n="62">
                <head>Periocha LXII</head>
                <p> Q. Marcius cos. Stynos, gentem Alpinam, expugnauit.</p>
                <p> Micipsa, Numidiae rex, mortuus regnum tribus filiis reliquit: Atherbali,
                    Hiempsali, Iugurthae, fratris filio, quem adoptauerat. </p>
                <p> L. Caecilius Metellus Dalmatas subegit. </p>
                <p> Iugurtha Hiempsalem fratrem petiit bello. Qui uictus occiditur; Atherbalem regno
                    expulit; is a senatu restitutus est. </p>
                <p> L. Caecilius Metellus Cn. Domitius Ahenobarbus censores duos et XXX senatu
                    mouerunt. </p>
                <p> Praeterea motus Syriae regumque continet. </p>
            </div>
            <div
                n="63">
                <head>Periocha LXIII</head>
                <p>C. Porcius cos. in Thracia male aduersus Scordiscos pugnauit. </p>
                <p> Lustrum a censoribus conditum est.</p>
                <p> Censa sunt ciuium capita CCCXCIIII milia CCCXXXVI. </p>
                <p> Aemilia, Licinia, Marcia, uirgines Vestales, incesti damnatae sunt, idque
                    incestum quem ad modum et commissum et deprehensum et uindicatum sit re fertur. </p>
                <p> Cimbri, gens uaga populabundi in Illyricum uenerunt. Ab his Papirius Carbo cos.
                    cum exercitu fusus est. </p>
                <p> Liuius Drusus cos. aduersus Scordiscos, gentem a Gallis oriundam, in Thracia
                    feliciter pugnauit. </p>
            </div>
            <div
                n="64">
                <head>Periocha LXIV</head>
                <p>Atherbal bello petitus ab Iugurtha et in oppido Cirtha obsessus contra
                    denuntiationem senatus ab eo occisus est, et ob hoc bellum Iugurthae indictum,
                    idque Calpurnius Bestia cos. gerere iussus pacem cum Iugurtha iniussu populi et
                    senatus fecit. </p>
                <p> Iugurtha fide publica euocatus ad indicandos auctores consiliorum suorum, quod
                    multos pecunia in senatu corrupisse dicebatur, Romam uenit et propter caedem
                    admissam in regulum quemdam nomine Massiuam, qui regnum eius populo R. inuisi
                    adfectabat, Romae interfectum cum periclitaretur causam capitis dicere, clam
                    profugit et cedens urbe fertur dixisse : "O urbem uenalem et cito perituram, si
                    emptorem inuenerit." </p>
                <p> A. Postumius legatus infeliciter proelio aduersus Iugurtham gesto pacem quoque
                    adiecit ignominiosam, quam non esse seruandam senatus censuit. </p>
            </div>
            <div
                n="65">
                <head>Periocha LXV</head>
                <p> Q. Caecilius Metellus cos. duobus proeliis Iugurtham fudit totamque Numidiam
                    uastauit. </p>
                <p> M. Iunius Silanus cos. aduersus Cimbros infeliciter pugnauit. Legatis Cimbrorum
                    sedem et agros in quibus consisterent postulantibus senatus negauit. </p>
                <p> M. Minucius procos. aduersus Thracas prospere pugnauit. </p>
                <p> L. Cassius cos. a Tigurinis Gallis, pago Heluetiorum, qui a ciuitate
                    secesserant, in finibus Nitiobrogum cum exercitu caesus est. </p>
                <p> Milites, qui ex ea caede superauerant, obsidibus datis et dimidia rerum omnium
                    parte, ut incolumes dimitterentur, cum hostibus pacti sunt. </p>
            </div>
            <div
                n="66">
                <head>Periocha LXVI</head>
                <p> Iugurtha pulsus a C. Mario Numidia cum auxilio Bocchi, Maurorum regis, adiutus
                    esset, caesis proelio Bocchi quoque copiis, nolente Boccho bellum infeliciter
                    susceptum diutius sustinere uinctus ab eo et Mario traditus est; in qua re
                    praecipua opera L. Corneli Syllae, quaestoris C. Mari, fuit. </p>
            </div>
            <div
                n="67">
                <head>Periocha LXVII</head>
                <p>M. Aurelius Scaurus, legatus consulis, a Cimbris fuso exercitu captus est, et cum
                    in consilium ab his aduocatus deterreret eos ne Alpes transirent Italiam
                    petituri, eo quod diceret Romanos uinci non posse, a Boiorige, feroci iuuene,
                    occisus est. Ab isdem hostibus Cn. Manlius cos. et Q. Seruilius Caepio procos.
                    uicti proelio castris quoque binis exuti sunt, militum milia LXXX occisa,
                    calonum et lixarum XL (secundum Antiatem) apud Arausionem. Caepionis, cuius
                    temeritate clades accepta erat, damnati bona publicata sunt, primi post regem
                    Tarquinium imperiumque ei abrogatum. In triumpho C. Mari ductus ante currum eius
                    Iugurtha cum duobus filiis et in carcere necatus est. </p>
                <p> Marius triumphali ueste in senatum uenit, quod nemo ante eum fecerat, eique
                    propter metum Cimbrici belli continuatus per complures annos est consulatus.
                    Secundo et tertio absens consul creatus quartum consulatum dissimulanter captans
                    consecutus est. </p>
                <p> Cn. Domitius pont. max. populi suffragio creatus est. </p>
                <p> Cimbri uastatis omnibus quae inter Rhodanum et Pyrenaeum sunt, per saltum in
                    Hispaniam transgressi ibique multa loca populati a Celtiberis fugati sunt,
                    reuersique in Galliam in Veliocassis se Teutonis coniunxerunt. </p>
            </div>
            <div
                n="68">
                <head>Periocha LXVIII</head>
                <p>M. Antonius praetor in Ciliciam maritimos praedones--id est piratas--persecutus
                    est. </p>
                <p> C. Marius cos. summa ui oppugnata a Teutonis et Ambronibus castra defendit. </p>
                <p> Duobus deinde proeliis circa Aquas Sextias eosdem hostes deleuit, in quibus
                    caesa traduntur hostium CC milia, capta XC. </p>
                <p> Marius absens quinto cos. creatus est. Triumphum oblatum, donec et Cimbros
                    uinceret, distulit. </p>
                <p> Cimbri cum repulso ab Alpibus fugatoque Q. Catulo procos., qui fauces Alpium
                    obsidebat, (ad flumen Athesim cohortem quae castellum editum insederat,
                    reliquerat, quae tamen uirtute sua explicata fugientem procos. exercitumque
                    consecuta est) in Italiam traiecissent, iunctis eiusdem Catuli et C. Mari
                    exercitibus, proelio uicti sunt ; in quo caesa traduntur hostium milia CXL,
                    capta LX. </p>
                <p> Marius totius ciuitatis consensu exceptus pro duobus triumphis qui offerebantur,
                    uno contentus fuit. Primores ciuitatis, qui ei aliquamdiu ut nouo homini ad
                    tantos honores euecto inuiderant, conserua tam ab eo rem p. fatebantur. </p>
                <p> Publicius Marcellus matre occisa primus in culleo insutus in mare praecipitatus
                    est. </p>
                <p> Ancilia cum strepitu mota esse, antequam Cimbricum bellum consummaretur,
                    refertur. </p>
                <p> Bella praeterea inter Syriae reges gesta continet. </p>
            </div>
            <div
                n="69">
                <head>Periocha LXIX</head>
                <p>L. Apuleius Saturninus, adiuuante C. Mario et per milites occiso A. Nunnio
                    competitore tribunus plebis per uim creatus, non minus uiolenter tribunatum,
                    quam petierat, gessit et cum legem agrariam per uim tulisset, diem dixit. Qui
                    cum a bonis ciuibus defenderetur, ne causa certaminum esset, in exilium
                    uoluntarium, Rhodum profectus est, ibique audiendo et legendo magnos uiros
                    auocabatur. </p>
                <p> Profecto C. Marius, seditionis auctor, cui sextum consulatum pecunia per tribus
                    sparsa emerat, aqua et igni interdixit. </p>
                <p> Idem Apuleius Saturninus trib. pleb. C. Memmium, candidatum consulatus, quoniam
                    aduersarium eum actionibus suis timebat, occidit. Quibus rebus concitato senatu,
                    in cuius causam et C. Marius, homo uarii mutabilis ingenii consiliique semper
                    secundum fortunam, transierat, oppressus armis cum Glaucia praetore et aliis
                    eiusdem furoris sociis bello quodam interfectus est. </p>
                <p> Q. Caecilius Metellus ab exilio ingenti totius ciuitatis fauore reductus est. </p>
                <p> M'. Aquilius procos. in Sicilia bellum seruile excitatum confecit. </p>
            </div>
            <div
                n="70">
                <head>Periocha LXX</head>
                <p>Cum M'. Aquilius de pecuniis repetundis causam diceret, ipse iudices rogare
                    noluit ; M. Antonius, qui pro eo perorabat, tunicam a pectore eius discidit, ut
                    honestas cicatrices ostenderet. Indubitate absolutus est. Cicero eius rei solus
                    auctor. </p>
                <p> T. Didius procos. aduersus Celtiberos feliciter pugnauit. </p>
                <p> Ptolemaeus, Cyrenarum rex, cui cognomen Apionis fuit, mortuus heredem populum R.
                    reliquit et eius regni ciuitates senatus liberas esse iussit. Ariobarzanes in
                    regnum Cappadociae a L. Cornelio Sylla reductus est. Parthorum legati a rege
                    Arsace missi uenerunt ad Syllam ut amicitiam populi R. peterent. </p>
                <p> P. Rutilius, uir summae innocentiae, quoniam legatus C. Muci procos. a
                    publicanorum iniuriis Asiam defenderat, inuisus equestri ordini penes quem
                    iudicia erant, repetundarum damnatus in exilium missus est. </p>
                <p> C. Sentius praetor aduersus Thracas infeliciter pugnauit. </p>
                <p> Senatus, cum impotentiam equestris ordinis in iudiciis exercendis ferre nollet,
                    omni ui eniti coepit ut ad se iudicia transferret, sustinente causam eius M.
                    Liuio Druso trib. pleb., qui ut uires sibi adquireret, perniciosa spe
                    largitionum plebem concitauit. </p>
                <p> Praeterea motus Syriae regnumque continet. </p>
            </div>
            <div
                n="71">
                <head>Periocha LXXI</head>
                <p>M. Liuius Drusus trib. pleb., quo maioribus uiribus senatus causam susceptam
                    tueretur, socios et Italicos populos spe ciuitatis Romanae sollicitauit, iisque
                    adiuuantibus per uim legibus agrariis frumentariisque latis iudiciariam quoque
                    pertulit ut aequa parte iudicia penes senatum et equestrem ordinem essent. Cum
                    deinde promissa sociis ciuitas praestari non posset, irati Italici defectionem
                    agitare coeperunt. Eorum coetus coniurationesque et orationes in consiliis
                    principum referuntur. Propter quae Liuius Drusus inuisus etiam senatui factus
                    uelut socialis belli auctor, incertum a quo domi occisus est. </p>
            </div>
            <div
                n="72">
                <head>Periocha LXXII</head>
                <p> Italici populi defecerunt: Picentes, Vestini, Marsi, Paeligni, Marrucini,
                    Samnites, Lucani. Initio belli a Picentibus moto Q. Seruilius procos. in oppido
                    Asculo cum omnibus ciuibus R. qui in eo oppido erant occisus est. Saga populus
                    sumpsit. </p>
                <p> Seruius Galba a Lucanis comprehensus unius feminae opera, ad quam deuertebatur,
                    e captiuitate receptus est. Aesernia et Alba coloniae ab Italicis obsessae sunt.
                    Auxilia deinde Latini nominis et exterarum gentium missa populo R. et
                    expeditiones inuicem expugnationesque urbium referuntur. </p>
            </div>
            <div
                n="73">
                <head>Periocha LXXIII</head>
                <p> L. Iulius Caesar cos. male aduersus Samnites pugnauit. Nola colonia in
                    potestatem Samnitium uenit cum L. Postumio praetore qui ab his interfectus est. </p>
                <p> Complures populi ad hostes defecerunt. </p>
                <p> Cum P. Rutilius cos. parum prospere aduersus Marsos pugnasset et in eo proelio
                    cecidisset, C. Marius, legatus eius, meliore euentu cum hostibus acie conflixit. </p>
                <p> Seruius Sulpicius Paelignos proelio fudit. </p>
                <p> Q. Caepio, legatus Rutili, cum obsessus prospere in hostes inrupisset, et ob eum
                    successum aequatum ei cum C. Mario esset imperium, temerarius factus et
                    circumuentus insidiis fuso exercitu cecidit. </p>
                <p> L. Iulius Caesar cos. feliciter aduersus Samnites pugnauit. Ob eam uictoriam
                    Romae saga posita sunt. </p>
                <p> Et ut uaria belli fortuna esset, Aeserna colonia cum M. Marcello in potestatem
                    Samnitium uenit, sed et C. Marius proelio Marsos fudit, Hierio Asinio, praetore
                    Marrucinorum, occiso. </p>
                <p> C. Caelius in Gallia transalpina Salluuios rebellantes uicit. </p>
            </div>
            <div
                n="74">
                <head>Periocha LXXIV</head>
                <p>Cn. Pompeius Picentes proelio fudit et Asculum obsedit. Propter quam uictoriam
                    Romae praetextae et alia magistratuum insignia sumpta sunt. C. Marius cum Marsis
                    dubio euentu pugnauit. Libertini tunc primum militare coeperunt. </p>
                <p> A. Plotius legatus Vmbros, L. Porcius praetor Etruscos, cum uterque populus
                    defecisset, proelio uicerunt. </p>
                <p> Nicomedes in Bithyniae, Ariobarzanes in Cappadociae regnum reducti sunt. </p>
                <p> Cn. Pompeius cos. Marsos acie uicit. Cum aere alieno pressa esset ciuitas, A.
                    Sempronius Asellio praetor, quoniam secundum debitores ius dicebat, ab his qui
                    faenerabant in foro occisus est. </p>
                <p> Praeterea incursiones Thracum in Macedoniam populationesque continet. </p>
            </div>
            <div
                n="75">
                <head>Periocha LXXV</head>
                <p>A. Postumius Albinus legatus cum classi praeesset, infamis crimine perduellionis,
                    ab exercitu suo interfectus est. </p>
                <p> L. Cornelius Sylla legatus Samnites proelio uicit et bina castra eorum
                    expugnauit. </p>
                <p> Cn. Pompeius Vestinos in deditionem accepit. </p>
                <p> L. Porcius cos. rebus prospere gestis fusisque aliquotiens Marsis, dum castra
                    eorum expugnat, cecidit. Ea res hostibus uictoriam eius proelii dedit. </p>
                <p> Cosconius et Lucanus Samnites acie uicerunt, Marium Egnatium, nobilissimum
                    hostium ducem, occiderunt, compluraque oppida in deditionem acceperunt. </p>
                <p> L. Sylla Hirpinos domuit, Samnites pluribus proeliis fudit, aliquot populos
                    recepit, quantisque raro quisquam alius ante consulatum rebus gestis ad
                    petitionem consulatus Romam est profectus. </p>
            </div>
            <div
                n="76">
                <head>Periocha LXXVI</head>
                <p>A. Gabinius legatus rebus aduersus Lucanos prospere gestis et plurimis oppidis
                    expugnatis in obsidione hostium castrorum cecidit. </p>
                <p> Sulpicius legatus Marrucinos cecidit totamque eam regionem recepit. Cn. Pompeius
                    procos. Vestinos et Paelignos in deditionem accepit. Marsi quoque a L. Cinna et
                    Caecilio Pio legatis aliquot proeliis fracti petere pacem coeperunt. </p>
                <p> Asculum a Cn. Pompeio captum est. </p>
                <p> Caesis et a Mamerco Aemilio legato Italicis Silo Poppaedius, dum Marsorum,
                    auctor eius rei, in proelio cecidit. </p>
                <p> Ariobarzanes Cappadociae, Nicomedes Bithyniae regno a Mithridate, Ponti rege,
                    pulsi sunt. </p>
                <p> Praeterea incursiones Thracum in Macedoniam populationesque continet. </p>
            </div>
            <div
                n="77">
                <head>Periocha LXXVII</head>
                <p>Cum P. Sulpicius trib. pleb. auctore C. Mario perniciosas leges promulgasset, ut
                    exsules reuocarentur et noui ciues libertinique in tribus distribuerentur et ut
                    C. Marius aduersus Mithridaten, Ponti regem, dum crearetur, et aduersantibus
                    consulibus Q. Pompeio et L. Syllae uim intulisset, occiso Q. Pompeio, Q. Pompei
                    cos. filio, genero Syllae, L. Sylla cos. cum exercitu in urbem uenit et aduersus
                    factionem Sulpici et Mari in ipsa urbe pugnauit eamque expulit. Ex qua XII a
                    senatu hostes, inter quos C. Marius pater et filius, iudicati sunt. </p>
                <p> P. Sulpicius cum in quadam uilla lateret, indicio serui sui retractus et occisus
                    est. Seruus ut praemium promissum indici haberet, manumissus et ob scelus
                    proditi domini de Saxo deiectus est. </p>
                <p> C. Marius filius in Africam traiecit. C. Marius pater cum in paludibus
                    Minturnensium lateret, extractus est ab oppidanis, et cum missus ad occidendum
                    eum seruus natione Gallus maiestate tanti uiri perterritus recessisset,
                    impositus publice naui delatus est in Africam. </p>
                <p> L. Sylla ciuitatis statum ordinauit, exinde colonias deduxit. </p>
                <p> Q. Pompeius cos. ad accipiendum a Cn. Pompeio procos. exercitum profectus
                    consilio eius occisus est. </p>
                <p> Mithridates, Ponti rex, Bithynia et Cappadocia occupatis et pulso Aquilio legato
                    Phrygiam, prouinciam populi R., cum ingenti exercitu intrauit. </p>
            </div>
            <div
                n="78">
                <head>Periocha LXXVIII</head>
                <p>Mithridates Asiam occupauit, Q. Oppium procos., item Aquilium legatum in uincula
                    coniecit, iussuque eius, quidquid ciuium R. in Asia fuit uno die trucidatum est.
                    Vrbem Rhodum, quae sola in fide populi R. manserat, oppugnauit et aliquot
                    proeliis naualibus uictus recessit. </p>
                <p> Archelaus, praefectus regis, in Graeciam cum exercitu uenit, Athenas occupauit. </p>
                <p> Praeterea trepidationem urbium insularumque, filiis ad Mithridaten, aliis ad
                    populum R. ciuitates suas trahentibus, continet. </p>
            </div>
            <div
                n="79">
                <head>Periocha LXXVIII</head>
                <p>L. Cornelius Cinna cos. cum perniciosas leges per uim atque arma ferret, pulsus
                    urbe ab Cn. Octauio collega cum sex tribunis plebis imperioque ei abrogato,
                    corruptum Appi Claudi exercitum in potestatem suam redegit et bellum urbi
                    intulit, arcessito C. Mario ex Africa cum filiis exulibus. In quo bello duo
                    fratres, alter ex Pompei exercitu, alter ex Cinnae, ignorantes concurrerunt, et
                    cum uictor spoliaret occisum, agnito fratre ingenti lamentatione edita, rogo ei
                    extructo, ipse se supra rogum transfodit et eodem igne consumptus est. </p>
                <p> Et cum opprimi inter initia potuisset, Cn. Pompei fraude, qui utramque partem
                    fouendo uires Cinnae dedit nec nisi profligatis optimatium rebus auxilium tulit,
                    et consulis segnitia confirmati Cinna et Marius quattuor exercitibus, ex quibus
                    duo Q. Sertorio et Carboni dati sunt, urbem circumsederunt. </p>
                <p> Ostiam coloniam Marius expugnauit et crudeliter diripuit. </p>
            </div>
            <div
                n="80">
                <head>Periocha LXXX</head>
                <p> Italicis populis a senatu ciuitas data est. Samnites, qui soli arma recipiebant,
                    Cinnae et Mario se coniunxerunt. Ab his Plautius legatus cum exercitu caesus
                    est. </p>
                <p> Cinna et Marius cum Carbone et Sertorio Ianiculum oppugnauerunt et fugati ab
                    Octauio consule recesserunt. </p>
                <p> Marius Antium et Ariciam et Lanuuium colonias expugnauit. </p>
                <p> Cum spes nulla esset optimatibus resistendi propter segnitiam et perfidiam et
                    ducum et militum, qui corrupti aut pugnare nolebant, aut in diuersas partes
                    transiebant, Cinna et Marius in urbem recepti sunt ; qui uelut captam eam
                    caedibus ac rapinis uastauerunt, Cn. Octauio cos. occiso et omnibus aduersae
                    partis nobilibus trucidatis, inter quos M. Antonio, eloquentissimo uiro, et Gaio
                    Lucioque Caesare, quorum capita in rostris posita sunt. </p>
                <p> Crassus filius ab equitibus Fimbriae occisus, pater Crassus, ne quid indignum
                    uirtute sua pateretur, gladio se transfixit. </p>
                <p> Et citra ulla comitia consules in sequentem annum se ipsos renuntiauerunt. </p>
                <p> Eodemque die quo magistratum inierant, Marius S. Licinium senatorem de Saxo
                    deici iussit, editisque plurimis sceleribus idibus Ianuar. decessit. </p>
                <p> Vir, cuius si examinentur cum uirtutibus uitia, haud facile sit dictu utrum
                    bello melior an pace perniciosior fuerit. Adeo quam rem p. armatus seruauit, eam
                    primo togatus omni genere fraudis, postremo armis hostiliter euertit. </p>
            </div>
            <div
                n="81">
                <head>Periocha LXXXI</head>
                <p> L. Sylla Athenas, quas Archelaus, praefectus Mithridatis, occupauerat,
                    circumsedit et cum magno labore expugnavit. Vrbi libertatem et quae habuerat
                    reddidit. </p>
                <p> Magnesia, quae sola in Asia ciuitas in fide manserat, sua uirtute aduersus
                    Mithridatem defensa est. </p>
                <p> Praeterea excursiones Thracum in Macedoniam continet. </p>
            </div>
            <div
                n="82">
                <head>Periocha LXXXII</head>
                <p>Sylla copias regis, quae Macedonia occupata in Thessaliam uenerant, proelio
                    uicit, caesis hostium et castris quoque expugnatis. Renouato deinde bello iterum
                    exercitum regis fudit ac deleuit. </p>
                <p> Archelaus cum classe regia Syllae se tradidit. </p>
                <p> L. Valerius Flaccus cos., collega Cinnae, missus ut Syllae succederet, propter
                    auaritiam inuisus exercitui suo a C. Fimbria, legato ipsius, ultimae audaciae
                    homine, occisus est et imperium ad Fimbriam translatum. </p>
                <p> Praeterea expugnatae in Asia urbes a Mithridate et crudeliter direpta prouincia,
                    incursiones Thracum in Macedoniam referuntur. </p>
            </div>
            <div
                n="83">
                <head>Periocha LXXXIII</head>
                <p>Flauius Fimbria in Asia fusis proelio aliquot praefectis Mithridatis urbem
                    Pergamum cepit obsessumque regem non multum afuit quin caperet. Vrbem Ilium,
                    quae se potestati Syllae reseruabat, expugnauit ac deleuit et magnam partem
                    Asiae recepit. </p>
                <p> Sylla compluribus proeliis Thracas cecidit. </p>
                <p> Cum L. Cinna et Cn. Papirius Carbo, a se ipsis coss. per biennium creati, bellum
                    contra Syllam praepararent, effectum est per L. Valerium Flaccum, principem
                    senatus, qui orationem in senatu habuit, et per eos qui concordiae studebant, ut
                    legati ad Syllam de pace mitterentur. </p>
                <p> Cinna ab exercitu suo, quem inuitum cogebat naues conscendere et aduersus Syllam
                    proficisci, interfectus est. </p>
                <p> Consulatum Carbo solus gessit. </p>
                <p> Sylla cum in Asiam traiecisset, pacem cum Mithridate fecit ita ut his cederet
                    prouinciis : Asia, Bithynia, Cappadocia. </p>
                <p> Fimbria desertus ab exercitu qui ad Syllam transierat, ipse se percussit
                    impetrauitque de seruo suo, praebens ceruicem, ut se occideret. </p>
            </div>
            <div
                n="84">
                <head>Periocha LXXXIV</head>
                <p> Sylla legatis, qui a senatu missi erant, futurum se in potestate senatus
                    respondit, si ciues, qui pulsi a Cinna ad se confugerant, restituerentur. Quae
                    condicio cum iusta senatui uideretur, per Carbonem factionemque eius, cui bellum
                    uidebatur utilius, ne conueniret effectum est. Idem Carbo cum ab omnibus Italiae
                    oppidis coloniisque obsides exigere uellet, ut fidem eorum contra Syllam
                    obligaret, consensu senatus prohibitus est. </p>
                <p> Nouis ciuibus S. C. suffragium datum est. </p>
                <p> Q. Metellus Pius, qui partes optimatium secutus erat, cum in Africa bellum
                    moliretur, a C. Fabio praetore pulsus est, senatusque consultum per factionem
                    Carbonis et Marianarum partium factum est, ut omnes ubique exercitus
                    dimitterentur. </p>
                <p> Libertini in quinque et XXX tribus distributi sunt. </p>
                <p> Praeterea belli apparatum, quod contra Syllam excitabatur, continet. </p>
            </div>
            <div
                n="85">
                <head>Periocha LXXXV</head>
                <p>Sulla in Italiam traiecit missisque legatis, qui de pace agerent, et ab cos. C.
                    Norbano uiolatis eumdem Norbanum proelio uicit. Et cum L. Scipionis, alterius
                    cos., cum quo per omnia id egerat ut pacem iungeret nec potuerat, castra
                    oppugnaturus esset, uniuersus exercitus consulis, sollicitatus per emissos a
                    Sylla milites, signa ad Syllam transtulit. Scipio cum occidi posset, dimissus
                    est. </p>
                <p> Cn. Pompeius, Cn. Pompei eius qui Asculum ceperat filius, conscripto
                    uoluntariorum exercitum cum tribus legionibus ad Syllam uenerat, ad quem se
                    nobilitas omnis conferebat, ita ut deserta urbe ad castra ueniretur. </p>
                <p> Praeterea expeditiones per totam Italiam utriusque partis ducum referuntur. </p>
            </div>
            <div
                n="86">
                <head>Periocha LXXXVI</head>
                <p> Cum C. Marius, C. Mari filius, cos. ante annos XX per uim creatus esset, C.
                    Fabius in Africa propter crudelitatem et auaritiam suam in praetorio suo uiuus
                    exustus est.</p>
                <p> L. Philippus, legatus Syllae, Sardiniam Q. Antonio praetore pulso et occiso
                    occupauit. </p>
                <p> Sylla cum Italicis populis, ne timeretur ab his uelut erepturus ciuitatem et
                    suffragii ius nuper datum, foedus percussit. Itemque ex fiducia iam certae
                    uictoriae litigatores a quibus adibatur uadimonia Romam deferre iussit, cum a
                    parte diuersa urbs adhuc teneretur. </p>
                <p> L. Damasippus praetor ex uoluntate C. Mari cos. cum senatum contraxisset, omnem
                    quae in urbe erat nobilitatem trucidauit. Ex cuius numero Q. Mucius Scaeuola
                    pont. max. fugiens in uestibulo aedis Vestae occisus est. </p>
                <p> Praeterea bellum a L. Murena aduersus Mithridatem in Asia renouatum continet.
                </p>
            </div>
            <div
                n="87">
                <head>Periocha LXXXVII</head>
                <p>Sylla C. Marium, exercitu eius fuso deletoque ad Sacriportum, in oppido Praeneste
                    obsedit, urbem Romam ex inimicorum manibus recepit. Marium erumpere temptantem
                    reppulit.</p>
                <p> Praeterea res a legatis eius eadem ubique fortuna partium gestas continet. </p>
            </div>
            <div
                n="88">
                <head>Periocha LXXXVIII</head>
                <p>Sylla Carbonem, eius exercitu ad Clusium ad Fauentiam Fidentiamque caeso, Italia
                    expulit, cum Samnitibus, qui soli ex Italicis populis nondum arma posuerant,
                    iuxta urbem Romanam ante portam Collinam debellauit, reciperataque re p.
                    pulcherrimam uictoriam crudelitate quanta in nullo hominum fuit, inquinauit.</p>
                <p> VIII milia dediticiorum in uilla publica trucidauit, tabulam proscriptionis
                    posuit, urbem ac totam Italiam caedibus repleuit inter quas omnes Praenestinos
                    inermes concidi iussit, Marium, senatorii ordinis uirum, cruribus bracchiisque
                    fractis, auribus praesectis et oculis effossis necauit. </p>
                <p> C. Marius Praeneste obsessus a Lucretio Ofella, Syllanarum partium uiro, cum per
                    cuniculum captaret euadere saeptum exercitu, mortem consciuit. Id est, in ipso
                    cuniculo, cum sentiret se euadere non posse, cum Telesino, fugae comite, stricto
                    utrimque gladio concurrit; quem cum occidisset, ipse saucius impetrauit a seruo
                    ut se occideret. </p>
            </div>
            <div
                n="89">
                <head>Periocha LXXXIX</head>
                <p>M. Brutus a Cn. Papirio Carbone Cossyra, quam adpulerant, missus naue piscatoria
                    Lilybaeum, ut exploraret an ibi iam Pompeius esset et circumuentus nauibus quas
                    Pompeius miserat, in se mucrone uerso ad transtrum nauis obnixus corporis
                    pondere incubuit. </p>
                <p> Cn. Pompeius in Siciliam cum imperio a senatu missus Cn. Carbonem, qui flens
                    muliebriter mortem tulit, captum occidit. </p>
                <p> Sylla dictator factus, quod nemo umquam fecerat, cum fascibus XXIIII processit. </p>
                <p> Legibus nouis rei pub. statum confirmauit, tribunorum pleb. potestatem minuit et
                    omne ius legum ferendarum ademit, pontificum augurumque collegium ampliauit ut
                    essent XV, senatum ex equestri ordine suppleuit, proscriptorum liberis ius
                    petendorum honorum eripuit et bona eorum uendidit, ex quibus plurima primo
                    rapuit. Redactum est sestertium ter milies quingenties. </p>
                <p> Q. Lucretium Ofellam aduersus uoluntatem suam consulatum petere ausum iussit
                    occidi in foro, et cum hoc indigne ferret populus R., contione aduocata se
                    iussisse dixit. </p>
                <p> Cn. Pompeius in Africa Cn. Domitium proscriptum et Hiertam, regem Numidiae,
                    bellum molientes uictos occidit et quattuor et XX annos natus, adhuc eques R.,
                    quod nulli contigerat, ex Africa triumphauit. </p>
                <p> C. Norbanus consularis proscriptus, in urbe Rhodo cum comprehenderetur, ipse se
                    occidit. </p>
                <p> Mutilus, unus ex proscriptis, clam capite adoperto ad posticias aedes Bastiae
                    uxoris cum accessisset, admissus non est quia illum proscriptum diceret. Itaque
                    ipse se transfodit et sanguine suo fores uxoris respersit. Sylla Nolam in Samnio
                    recepit. XLVII legiones in agros captos deducit et eos his diuisit. </p>
                <p> Volaterras, quod oppidum adhuc in armis erat, obsessum in deditionem accepit. </p>
                <p> Mitylenae quoque in Asia, quae sola urbs post uictum Mithridaten arma retinebat,
                    expugnatae dirutaeque sunt. </p>
            </div>
            <div
                n="90">
                <head>Periocha XC</head>
                <p>Sylla decessit honosque ei a senatu habitus est, ut in campo Martio sepeliretur. </p>
                <p> M. Lepidus cum acta Syllae temptaret rescindere, bellum excitauit. A Q. Catulo
                    collega Italia pulsus et in Sardinia frustra bellum molitus periit. </p>
                <p> M. Brutus, qui Cisalpinam Galliam obtinebat, a Cn. Pompeio occisus est. </p>
                <p> Q. Sertorius proscriptus in ulteriore Hispania ingens bellum excitauit. </p>
                <p> L. Manlius procos. et M. Domitius legatus ab Hirtuleio quaestore proelio uicti
                    sunt. </p>
                <p> Praeterea res a P. Seruilio procos. aduersus Cilicas gestas continet. </p>
            </div>
            <div
                n="91">
                <head>Periocha XCI</head>
                <p> Cn. Pompeius cum adhuc eques R. esset, cum imperio proconsulari aduersus
                    Sertorium missus est. Sertorius aliquot urbes expugnauit plurimasque ciuitates
                    in potestatem suam redegit. </p>
                <p> Appius Claudius procos. Thracas pluribus proeliis uicit. </p>
                <p> Q. Metellus procos. L. Hirtuleium, quaestorem Sertori, cum exercitu cecidit.
                </p>
            </div>
            <div
                n="92">
                <head>Periocha XCII</head>
                <p>Cn. Pompeius dubio euentu cum Sertorio pugnauit, ita ut singula ex utraque parte
                    cornua uicerint. Q. Metellus Sertorium et Perpernam cum duobus exercitibus
                    proelio fudit, cuius uictoriae partem cupiens ferre Pompeius parum prospere
                    pugnauit. Obsessus deinde Cluniae Sertorius adsiduis eruptionibus non leuiora
                    damna obsidentibus intulit.</p>
                <p> Praeterea res ab Curione procos. in Thracia gestas aduersus Dardanos et Q.
                    Sertori multa crudelia in suos facta continet; qui plurimos ex amicis et secum
                    proscriptis crimine pro insimulatos occidit. </p>
            </div>
            <div
                n="93">
                <head>Periocha XCIII</head>
                <p>P. Seruilius procos. in Cilicia Isauros domuit et aliquot urbes piratarum
                    expugnauit. </p>
                <p> Nicomedes, Bithyniae rex, populum R. fecit heredem regnumque eius in prouinciae
                    formam redactum est. </p>
                <p> Mithridates foedere cum Sertorio icto bellum populo R. intulit. Apparatus dein
                    regiarum copiarum pedestrium naualiumque; et occupata Bithynia M. Aurelius Cotta
                    cos. ad Calchedona proelio a rege uictus; resque a Pompeio et Metello aduersus
                    Sertorium qui omnibus belli militiaeque artibus par fuit. Ab obsidione
                    Calagurris oppidi depulsos coegerit diuersas regiones petere, Metellum
                    ulteriorem Hispaniam, Pompeium Galliam. </p>
            </div>
            <div
                n="94">
                <head>Periocha XCIV</head>
                <p> L. Licinius Lucullus cos. aduersus Mithridaten equestribus proeliis feliciter
                    pugnauit et aliquot expeditiones prosperas fecit poscentesque pugnam milites a
                    seditione inhibuit.</p>
                <p> Deiotarus, Gallograeciae tetrarches, praefectos Mithridatis bellum in Phrygia
                    mouentes cecidit. </p>
                <p> Praeterea res a Cn. Pompeio in Hispania contra Sertorium prospere gestas
                    continet. </p>
            </div>
            <div
                n="95">
                <head>Periocha XCV</head>
                <p> C. Curio procos. Dardanos in Thracia domuit.</p>
                <p> IIII et LXX gladiatores Capuae ex ludo Lentuli profugerunt et congregata
                    seruitiorum ergastulorumque multitudine Crixo et Spartaco ducibus bello excitato
                    Claudium Pulchrum legatum et P. Varenum praetorem proelio uicerunt. </p>
                <p> L. Lucullus procos. ad Cyzicum urbem exercitum Mithridatis fame ferroque
                    deleuit, pulsumque Bithynia regem uariis belli ac naufragiorum casibus tractum
                    coegit in Pontum profugere. </p>
            </div>
            <div
                n="96">
                <head>Periocha XCVI</head>
                <p>Q. Arrius praetor Crixum, fugitiuorum ducem, cum XX milia hominum cecidit.</p>
                <p> Cn. Lentulus cos. male aduersus Spartacum pugnauit. Ab eodem L. Gellius cos. et
                    Q. Arrius praetor acie uicti sunt. </p>
                <p> Sertorius a M. Perpenna et M. Antonio et aliis coniuratis in conuiuio
                    interfectus est octauo ducatus sui anno ; magnus dux et aduersus duos
                    imperatores, Pompeium et Metellum, uel frequentius uictor, ad ultimum et saeuus
                    et prodigus. </p>
                <p> Imperium partium ad Marcum Perpennam translatum, quem Cn. Pompeius uictum
                    captumque interfecit, ac recepit Hispanias decimo fere anno quam coeptum erat
                    bellum. </p>
                <p> C. Cassius procos. et Cn. Manlius praetor male aduersus Spartacum pugnauerunt
                    idque bellum M. Crasso praetori mandatum est. </p>
            </div>
            <div
                n="97">
                <head>Periocha XCVII</head>
                <p>M. Crassus praetor primum cum parte fugitiuorum quae ex Gallis Germanisque
                    constabat feliciter pugnauit, caesis hostium XXXV milia et ducibus eorum Casto
                    et Gannico. Cum Spartaco dein debellauit, caesis eum ipso LX milibus. M.
                    Antonius praetor bellum aduersus Cretenses parum prospere susceptum morte sua
                    finiit. </p>
                <p> M. Lucullus procos. Thracas subegit. L. Lucullus in Ponto aduersus Mithridaten
                    feliciter pugnauit, caesis hostium amplius quam LX milibus. </p>
                <p> M. Crassus et Cn. Pompeius coss. facti (S. C. Pompeius, antequam quaesturam
                    gereret, ex equite Romano) tribuniciam potestatem restituerunt. Iudicia quoque
                    per M. Aurelium Cottam praetorem ad equites Romanis translata sunt. </p>
                <p> Mithridates desperatione rerum suarum coactus ad Tigranen, Armeniae regem,
                    confugit. </p>
            </div>
            <div
                n="98">
                <head>Periocha XCVIII</head>
                <p>Machares, filius Mithridatis, Bospori rex, a L. Lucullo in amicitiam receptus
                    est. </p>
                <p> Cn. Lentulus et L. Gellius censores asperam censuram egerunt IIII et LX senatu
                    motis. A quibus lustro condito censa sunt ciuium capita DCCCC milia. </p>
                <p> L. Metellus praetor in Sicilia aduersus piratas prospere rem gessit. </p>
                <p> Templum Iouis in Capitolio, quod incendio consumptum ac refectum erat, a Q.
                    Catulo dedicatum est. </p>
                <p> L. Lucullus in Armenia Mithridaten et Tigranen et ingentes utriusque regis
                    copias pluribus proeliis fudit. </p>
                <p> Q. Metellus procos. bello aduersus Cretenses mandato Cydoniam urbem obsedit. </p>
                <p> C. Triarius, legatus Luculli, aduersus Mithridaten parum prospere pugnauit. </p>
                <p> Lucullum, ne persequeretur Mithridaten ac Tiganen summamque uictoriae inponeret,
                    seditio militum tenuit, quia sequi nolebant, id est duae legiones Valerianae,
                    quae impleta a se stipendia dicentes Lucullum reliquerunt. </p>
            </div>
            <div
                n="99">
                <head>Periocha XCIX</head>
                <p> Q. Metellus procos. Cnoson et Lyctum et Cydoniam et alias plurimas urbes
                    expugnauit. </p>
                <p> L. Roscius trib. pl. legem tulit ut equitibus Romanis in theatro XIIII gradus
                    proximi adsignarentur. </p>
                <p> Cn. Pompeius lege ad populum lata persequi piratas iussus qui commercium annonae
                    intercluserant intra quadragesimum diem toto mari eos expulit, belloque cum his
                    in Cilicia confecto acceptis in deditionem piratis agros et urbes dedit. </p>
                <p> Praeterea res gestas a Q. Metello aduersus Cretenses continet et epistulas
                    Metelli et Cn. Pompei inuicem missas. Queritur Q. Metellus gloriam sibi rerum a
                    se gestarum a Pompeio praeripi, qui in Cretam miserit legatum suum ad
                    accipiendas urbium deditiones. Pompeius rationem reddit hoc se facere debuisse.
                </p>
            </div>
            <div
                n="100">
                <head>Periocha C</head>
                <p>C. Manilius tr. pl. magna indignatione nobilitatis legem tulit ut Pompeio
                    Mithridaticum bellum mandaretur. Contio eius bona. Q. Metellus perdomitis
                    Cretensibus liberae in id tempus insulae leges dedit. </p>
                <p> Cn. Pompeius ad gerendum bellum aduersus Mithridaten profectus cum rege
                    Parthorum, Phraate, amicitiam renouauit. Equestri proelio Mithridaten uicit. </p>
                <p> Praeterea bellum inter Phraaten, Parthorum regem, et Tigranen, Armeniorum, ac
                    deinde inter filium Tigranen patremque gestum continet. </p>
            </div>
            <div
                n="101">
                <head>Periocha CI</head>
                <p>Cn. Pompeius Mithridaten nocturno proelio uictum coegit Bosporon profugere.</p>
                <p> Tigranen in deditionem accepit eique ademptis Syria, Phoenice, Cilicia, regnum
                    Armeniae restituit. </p>
                <p> Coniuratio eorum qui in petitione consulatus ambitus damnati erant facta de
                    interficiendis consulibus obpressa est. </p>
                <p> Cn. Pompeius cum Mithridaten persequeretur in ultimas ignotasque gentes
                    penetrauit. Hiberos Albanosque, qui transitum non dabant, proelio uicit. </p>
                <p> Praeterea fugam Mithridatis per Colchos Heniochosque et res ab eo in Bosporo
                    gestas continet. </p>
            </div>
            <div
                n="102">
                <head>Periocha CII</head>
                <p>Cn. Pompeius in prouinciae formam Pontum redegit.</p>
                <p> Pharnaces, filius Mithridatis, bellum patri intulit. Ab eo Mithridates obsessus
                    in regia cum ueneno sumpto parum profecisset ad mortem, a milite Gallo, nomine
                    Bitoco, a quo ut adiuuaret se petierat, interfectus est. Cn. Pompeius Iudaeos
                    subegit, fanum eorum Hierosolyma, inuiolatum ante id tempus, cepit. </p>
                <p> L. Catilina bis repulsam in petitione consulatus passus cum Lentulo praetore et
                    Cethego et compluribus aliis coniurauit de caede consulum et senatus, incendiis
                    urbis et obprimenda re p., exercitu quoque in Etruria conparato. Ea coniuratio
                    industria M. Tulli Ciceronis eruta est. Catilina urbe pulso, de reliquis
                    coniuratis supplicium sumptum est. </p>
            </div>
            <div
                n="103">
                <head>Periocha CIII</head>
                <p> Catilina a C. Antonio procos. cum exercitu caesus est.</p>
                <p> P. Clodius accusatus quod in habitu mulieris in sacrarium, in quo uirum intrare
                    nefas est, cum intrasset et uxorem Metelli pontificis stuprasset, absolutus est. </p>
                <p> C. Pontinus praetor Allobrogas qui rebellauerant ad Solonem domuit. </p>
                <p> P. Clodius ad plebem transiit. </p>
                <p> C. Caesar Lusitanos subegit. Eoque consulatus candidato et captante rem p.
                    inuadere conspiratio inter tres ciuitatis principes facta est, Cn. Pompeium, M.
                    Crassum, C. Caesarem. </p>
                <p> Leges agrariae a Caesare cos. cum magna contentione inuito senatu et altero cos.
                    M. Bibulo latae sunt. </p>
                <p> M. Antonius procos. in Thracia parum prospere rem gessit. </p>
                <p> M. Cicero lege a P. Clodio tr. pl. lata quod indemnatos ciues necauisset in
                    exilium missus est. </p>
                <p> Caesar in prouinciam Galliam profectus Heluetios, uagam gentem, domuit, quae
                    sedem quaerens per prouinciam Caesaris Narbonensem iter facere uolebat. </p>
                <p> Praeterea situm Galliarum continet. </p>
                <p> Pompeius de liberis Mithridatis et Tigrane, Tigranis filio, triumphauit
                    Magnusque a tota contione consalutatus est. </p>
            </div>
            <div
                n="104">
                <head>Periocha CIV</head>
                <p>Prima pars libri situm Germaniae moresque continet. C. Caesar cum aduersus
                    Germanos qui Ariouisto duce in Galliam transcenderant exercitum duceret, rogatus
                    ab Aeduis et Sequanis, quorum ager possidebatur trepidationem militum propter
                    metum nouorum hostium ortam adlocutione exercitus inhibuit et uictos proelio
                    Germanos Gallia expulit. </p>
                <p> M. Cicero, Pompeio inter alios hortante et T. Annio Milone tr. pl., ingenti
                    gaudio senatus ac totius Italiae ab exilio reductus est. </p>
                <p> Cn. Pompeio per quinquennium annonae cura mandata est. </p>
                <p> Caesar Ambianos, Suessionas, Viruomanduos, Atrebates, Belgarum populos, quorum
                    ingens multitudo erat, proelio uictos in deditionem accepit, ac deinde contra
                    Neruios, unam ex horum ciuitatibus, cum magno discrimine pugnauit eamque gentem
                    deleuit, quae bellum gessit donec ex LX milia armatorum D superessent, ex DC
                    senatoribus tres tantum euadereut. </p>
                <p> Lege lata de redigenda in prouinciae formam Cypro et publicanda pecunia regia M.
                    Catoni administratio eius rei mandata est. </p>
                <p> Ptolemaeus, Aegypti rem, ob iniurias quas patiebatur a suis relicto regno Romam
                    uenit. </p>
                <p> C. Caesar Venetos, gentem Oceano iunctam, nauali proelio uicit. </p>
                <p> Praeterea res a legatis eius eadem fortuna gestas continet. </p>
            </div>
            <div
                n="105">
                <head>Periocha CV</head>
                <p>Cum C. Catonis tribuni plebis intercessionibus comitia tollerentur, senatus
                    uestem mutauit.</p>
                <p> M. Cato in petitione praeturae praelato Vatinio repulsam tulit. Idem cum legem
                    impediret, qua prouinciae consulibus in quinquennium, Pompeio Hispaniae, Crasso
                    Syria et Parthicum bellum, dabantur, a C. Trebonio tr. pl., legis alictore, in
                    uincula ductus est. </p>
                <p> A. Gabinius procos. Ptolemaeum reduxit in regnum Aegypti, eiecto Archelao, quem
                    sibi regem adsciuerant. </p>
                <p> Victis Germanis in Gallia Caesar Rhenum transcendit et proximam partem Germaniae
                    domuit, ac deinde Oceano in Britanniam primo parum prospere tempestatibus
                    aduersis traiecit, iterum felicius, magnaque multitudine hostium caesa aliquam
                    partem insulae in potestatem redegit. </p>
            </div>
            <div
                n="106">
                <head>Periocha CVI</head>
                <p>Iulia, Caesaris filia, Pompei uxor, decessit, honosque ei a populo habitus est,
                    ut in campo Martio sepeliretur. </p>
                <p> Gallorum aliquot populi Ambiorige duce, Eburonum rege, defecerunt. A quibus
                    Cotta et Titurius, legati Caesaris, circumuenti insidiis cum exercitu cui
                    praeerant caesi sunt. Et cum aliarum quoque legionum castra oppugnata magno
                    labore defensa essent, inter quae eius cui in Treueris praeerat Q. Cicero, ab
                    ipso Caesare hostes proelio fusi sunt. </p>
                <p> M. Crassus bellum Parthis inlaturus Euphraten flumen transiit, uictusque proelio
                    in quo et filius eius cecidit, cum reliquias exercitus in collem recepisset,
                    euocatus in colloquium ab hostibus uelut de pace acturis, quorum dum erat
                    Surenas, conprehensusque et, nequid uiuus pateretur repugnans, interfectus est.
                </p>
            </div>
            <div
                n="107">
                <head>Periocha CVII</head>
                <p> C. Caesar Treueris in Gallia uictis iterum in Germaniam transiit, nulloque ibi
                    hoste inuento reuersus in Galliam Eburonas et alias ciuitates, quae
                    conspirauerant, uicit et Ambiorigem in fuga persecutus est. </p>
                <p> P. Clodi a T. Annio Milone candidato consulatus Appia uia ad Bouillas occisi
                    corpus plebs in curia cremauit. </p>
                <p> Cum seditiones inter candidatos consulatus, Hypsaeum, Scipionem, Milonem essent,
                    qui armis ac ui contendebant, ad comprimendas eas Cn. Pompeius delegatus et a
                    senatu cos. tertio factus est absens et solus, quod nulli alii umquam accidit. </p>
                <p> Quaestione decreta de morte P. Clodi Milo iudicio damnatus in exilium actus est. </p>
                <p> Lex lata est ut ratio absentis Caesaris in petitione consulatus haberetur,
                    inuito et contradicente M. Catone. </p>
                <p> Praeterea res gestas a C. Caesare aduersus Gallos qui prope uniuersi
                    Vercingentorige Aruerno duce defecerunt, et laboriosas obsidiones urbium
                    continet, inter quas Auarici Biturigum et Gergouiae Aruernorum. </p>
            </div>
            <div
                n="108">
                <head>Periocha CVIII</head>
                <p>C. Caesar Gallos ad Alesiam uicit omnesque Galliae ciuitates quae in armis
                    fuerant, in deditionem accepit.</p>
                <p> C. Cassius, quaestor M. Crassi, Parthos, qui in Syriam transcenderant, cecidit. </p>
                <p> In petitione consulatus M. Cato repulsam tulit, creatis coss. Ser. Sulpicio M.
                    Marcello. </p>
                <p> C. Caesar Bellouacos cum aliis Gallorum populis domuit. </p>
                <p> Praeterea contentiones inter consules de successore C. Caesari mittendo, agente
                    in senatu Marcello cos. ut Caesar ad petitionem consulatus ueniret, cum is lege
                    lata in id tempus consulatus prouincias obtinere deberet, resque a M. Bibulo in
                    Syria gestas continet. </p>
            </div>
            <div
                n="109">
                <head>Periocha CIX</head>
                <p>qui est ciuilis belli primus</p>
                <p>Causae ciuilium armorum et initia referuntur contentionesque de successore C.
                    Caesari mittendo, cum se dimissurum exercitus negaret nisi a Pompeio
                    dimitterentur. Et C. Curionis tr. pl. primum aduersus Caesarem, dein pro Caesare
                    actiones continet. </p>
                <p> Cum senatus consultum factum esset ut successor Caesari mitteretur, M. Antonio
                    et Q. Cassio tr. pl., quoniam intercessionibus id senatus c. impediebant, urbe
                    pulsis, mandatum est a senatu coss. et Cn. Pompeio, ut uiderent nequid res p.
                    detrimenti caperet. </p>
                <p> C. Caesar bello inimicos persecuturus cum exercitu in Italiam uenit, Corfiniun
                    cum M. Domitio et P. Lentulo cepit eosque dimisit, Cn. Pompeium ceterosque
                    partium eius Italia expulit. </p>
            </div>
            <div
                n="110">
                <head>Periocha CX</head>
                <p>qui est ciuilis belli secundus</p>
                <p>C. Caesar Massiliam, quae portas cluserat, obsedit et relictis in obsidione urbis
                    eius legatis C. Trebonio et D. Bruto profectus in Hispaniam L. Afranium et M.
                    Petreium, legatus Cn. Pompei, cum VII legionibus ad Ilerdam in deditionem
                    accepit omnesque incolumes dimisit, Varrone quoque, legato Pompei, cum exercitu
                    in potestatem suam redacto. Gaditanis ciuitatem dedit. Massilienses duobus
                    naualibus proeliis uicti post longam obsidionem potestati Caesaris se
                    permiserunt. </p>
                <p> C. Antonius, legatus Caesaris, male aduersus Pompeianos in Illyrico rebus gestis
                    captus est. In quo bello Opitergini transpadani, Caesaris auxiliares, rate sua
                    ab hostibus nauibus clusa, potius quam in potestatem hostium uenirent, inter se
                    concurrentes occubuerunt. </p>
                <p> C. Curio, legatus Caesaris in Africa, cum prospere aduersus Varum, Pompeianarum
                    partium ducem, pugnasset, a Iuba, rege Mauretaniae, cum exercitu caesus est. </p>
                <p> C. Caesar in Graeciam traiecit. </p>
            </div>
            <div
                n="111">
                <head>Periocha CXI</head>
                <p>qui est ciuilis belli tertius</p>
                <p>M. Caelius Rufus praetor, cum seditiones in urbe concitaret nouarum tabularum spe
                    plebe sollicitata, abrogato magistratu pulsus urbe Miloni exuli, qui fugitiuorum
                    exercitum contraxerat, se coniunxit. Vterque, cum bellum molirentur, interfecti
                    sunt. </p>
                <p> Cleopatra, regina Aegypti, ab Ptolemaeo fratre regno pulsa est. </p>
                <p> Propter Q. Cassi praetoris auaritiam crudelitatemque Cordubenses in Hispania cum
                    duabus Varronianis legionibus a partibus Caesaris desciuerunt. </p>
                <p> Cn. Pompeius ad Dyrrachium obsessus a Caesare et, praesidiis eius cum magna
                    clade diuersae partis expugnatis, obsidione liberatus translato in Thessaliam
                    bello apud Pharsaliam acie uictus est. Cicero in castris remansit, uir nihil
                    minus quam ad bella natus. Omnibusque aduersarum partium, qui se potestati
                    uictoris permiserant, Caesar ignouit. </p>
            </div>
            <div
                n="112">
                <head>Periocha CXII</head>
                <p>qui est ciuilis belli quartus</p>
                <p>Trepidantia uictarum partium in diuersas orbis terrarum partes et fuga refertur :
                    Cn. Pompeius cum Aegyptum petisset, iussu Ptolenaei regis, pupilli sui, auctore
                    Theodoto praeceptore, cuius magna apud regem auctoritas erat, et Pothino occisus
                    est ab Achilla, cui id facinus erat delegatum, in nauicula antequam in terram
                    emiret. Cornelia uxor et Sex. Pompeius filius Cypron refugerunt. </p>
                <p> Caesar post tertium diem insecutus, cum ei Theodotus caput Pompei et anulum
                    obtulisset, infensus est et inlacrimauit. Sine periculo Alexandriam tumultuantem
                    intrauit. </p>
                <p> Caesar dictator creatus Cleopatram in regnum Aegypti reduxit et inferentem
                    bellum Ptolemaeum isdem auctoribus, quibus Pompeium interfecerat, cum magno suo
                    discrimine euicit. Ptolemaeus dum fugit, in Nilo nauicula subsedit. </p>
                <p> Praeterea laboriosum M. Catonis in Africa per deserta cum legionibus iter et
                    bellum a Cn. Domitio aduersus Pharnacen parum prospere gestum continet. </p>
            </div>
            <div
                n="113">
                <head>Periocha CXIII</head>
                <p>qui est ciuilis belli quintus</p>
                <p> Confirmatis in Africa Pompeianis partibus imperium earum P. Scipioni delatum
                    est, Catone, cui ex aequo deferebatur imperium, cedente. Et cum de diruenda urbe
                    Vtica propter fauorem ciuitatis eius in Caesarem deliberaretur, idque ne fieret
                    M. Cato tenuisset, Iuba suadente ut dirueretur, tutela eius et custodia mandata
                    est Catoni. </p>
                <p> Cn. Pompeius Magni filius, in Hispania contractis uiribus, quarum ducatum nec
                    Afranius nec Petreius excipere uolebant, bellum aduersus Caesarem renouauit. </p>
                <p> Pharnaces, Mithridatis filius, rex Ponti, sine ulla belli mora uictus est. Cum
                    seditiones Romae a P. Dolabella tr. pl. legem ferente de nouis tabulis excitatae
                    essent et ex ea causa plebs tumultuaretur, inductis a M. Antonio, magistro
                    equitum, in urbem militibus octingenti e plebe caesi sunt. </p>
                <p> Caesar ueteranis cum seditione missionem postulantibus dedit, et cum in Africam
                    traiecisset, aduersus copias Iubae regis cum discrimine magno pugnauit. </p>
            </div>
            <div
                n="114">
                <head>Periocha CXIV</head>
                <p>qui est ciuilis belli sextus</p>
                <p>Bellum in Syria Caecilius Bassus, eques Romanus Pompeianarum partium, excitauit,
                    relicto a legione Sexto Caesare, quae ad Bassum transierat, occisoque eo.</p>
                <p> Caesar Scipionem praetorem Iubamque uicit ad Thapsum, castris eorum expugnatis. </p>
                <p> Cato audita re cum se percussisset Vticae et interueniente filio curaretur,
                    inter ipsam curationem rescisso uulnere expirauit anno aetatis XLVIII. </p>
                <p> Petreius Iubam seque interfecit. P. Scipio in naue circumuentus honestae morti
                    uocem quoque adiecit ; quaerentibus enim imperatorem hostibus dixit: "imperator
                    se bene habet". </p>
                <p> Faustus et Afranius occisi. Catonis filio uenia data. </p>
                <p> Brutus legatus Caesaris in Gallia Bellouacos rebellantes proelio uicit. </p>
            </div>
            <div
                n="115">
                <head>Periocha CXV</head>
                <p> qui est ciuilis belli septimus </p>
                <p> Caesar quattuor triumphos duxit, ex Gallia, ex Aegypto, ex Ponto, ex Africa,
                    epulum et omnis generis spectacula dedit. </p>
                <p> M. Marcello consulari, senatu rogante, reditum concessit. Quo beneficio eius
                    Marcellus frui non potuit, a Cn. Magio cliente suo Athenis occisus. Recensum
                    egit, quo censa sunt ciuium capita CL milia. </p>
                <p> Profectusque in Hispaniam aduersus Cn. Pompeium, multis utrimque expeditionibus
                    factis et aliquot urbibus expugnatis summam uictoriam cum magno discrimine ad
                    Mundam urbem consecutus est. Necatus est Cn. Pompeius, Sex. effugit. </p>
            </div>
            <div
                n="116">
                <head>Periocha CXVI</head>
                <p>qui est ciuilis belli octauus </p>
                <p> Caesar ex Hispania quintum triumphum egit. Et cum plurimi maximique honores a
                    senatu decreti essent, inter quos ut "parens patriae" appellaretur et
                    sacrosanctus ac dictator in perpetuum esset, inuidiae aduersus eum causam
                    praestiterunt, quod senatui deferenti hos honores, cum ante aedem Veneris
                    Genetricis sederet, non adsurrexit, et quod a M. Antonio cos., collega suo,
                    inter lupercos currente diadema capiti suo impositum in sella reposuit, et quod
                    Epidio Marullo et Caesetio Flauo trib. pl., inuidiam ei tamquam regnum
                    adfectanti mouentibus potestas abrogata est. </p>
                <p> Ex his causis conspiratione in eum facta, cuius capita fuerunt M. Brutus et C.
                    Cassius et ex Caesaris partibus Dec. Brutus et C. Trebonius, in Pompei curia
                    occisus est XXIII uulneribus occupatumque ab interfectoribus eius Capitolium. </p>
                <p> Obliuione deinde caedis eius a senatu decreta, obsidibus Antoni et Lepidi de
                    liberis acceptis coniurati a Capitolio descenderunt. </p>
                <p> Testamento Caesaris heres ex parte dimidia institutus est C. Octauius, sororis
                    nepos, et in nomen adoptatus est. </p>
                <p> Caesaris corpus cum in campum Martium ferretur, a plebe ante rostra crematum
                    est. </p>
                <p> Dictaturae honos in perpetuum sublatus est. </p>
                <p> Chamiates, humillimae sortis homo, qui se C. Mari filium ferebat, cum apud
                    credulam plebem seditiones moueret, necatus est. </p>
            </div>
            <div
                n="117">
                <head>Periocha CXVII</head>
                <p>C. Octauius Romam ex Epiro uenit (eo enim illum Caesar praemiserat bellum in
                    Macedonia gesturus) ominibusque prosperis exceptus et nomen Caesaris sumpsit.</p>
                <p> In confusione rerum ac tumultu M. Lepidus pontificatum maximum intercepit. </p>
                <p> Et M. Antonius cos. cum impotenter dominaretur legemque de permutatione
                    prouinciarum per uim tulisset et Caesarem quoque petentem ut sibi aduersus
                    percussores auunculi adesset, magnis iniuriis adfecisset, Caesar et sibi et rei
                    p. uires aduersus eum paraturus deductos in colonias ueteranos excitauit.
                    Legiones quoque quarta et Martia signa ab Antonio ad Caesarem tulerunt, deinde
                    et complures saeuitia M. Antoni, passim in castris suis trucidantis qui ei
                    suspecti erant, ad Caesarem desciuerunt. </p>
                <p> Dec. Brutus ut petenti Cisalpinam Galliam Antonio obsisteret, Mutinam cum
                    exercitu occupauit. </p>
                <p> Praeterea discursum utriusque partis uirorum ad accipiendas prouincias
                    apparatusque belli continet. </p>
            </div>
            <div
                n="118">
                <head>Periocha CXVIII</head>
                <p>M. Brutus in Graecia sub praetexto rei p. et suscepti contra M. Antonium belli
                    exercitum, cui P. Vatinius praeerat, cum prouincia in potestatem suam redegit.</p>
                <p> C. Caesari, qui priuatus rei p. arma sumpserat, pro praetore imperium a senatu
                    datum est cum consularibus ornamentis adiectumque ut senator esset. </p>
                <p> M. Antonius Dec. Brutum Mutinae obsedit, missiquo ad cum a senatu legati de pace
                    parum ad componendam eam ualuerunt. Populus R. saga sumpsit. </p>
                <p> M. Brutus in Epiro C. Antonium praetorem cum exercitu potestati suae subegit.
                </p>
            </div>
            <div
                n="119">
                <head>Periocha CXIX</head>
                <p> C. Trebonius in Asia fraude P. Dolabellae occisus est. Ob id facinus Dolabella
                    hostis a senatu iudicatus est. </p>
                <p> Cum Pansa cos. male aduersus Antonium pugnasset, A. Hirtius cos. cum exercitu
                    superueniens fusis M. Antoni copiis fortunam utriusque partis aequauit. Victus
                    deinde ab Hirtio et Caesare Antonius in Galliam confugit et M. Lepidum cum
                    legionibus quae sub eo erant sibi iunxit, hostisque a senatu cum omnibus qui
                    intra praesidia eius essent iudicatus est. A. Hirtius, qui post uictoriam in
                    ipsis hostium castris ceciderat, et C. Pansa ex uulnere quod in aduerso proelio
                    exceperat, defunctus in campo Martio sepulti sunt. </p>
                <p> Aduersus C. Caesarem, qui solus ex tribus ducibus supererat, parum gratus
                    senatus fuit, qui Dec. Bruto obsidione Mutinensi a Caesare liberato triumphi
                    honore decreto Caesaris militumque eius mentionem non satis gratam habuit. Ob
                    quae C. Caesar reconciliata per M. Lepidum cum M. Antonio gratia Romam cum
                    exercitu uenit et praeclusis aduentu eius his qui in eum iniqui erant, cum
                    XVIIII annos haberet, consul creatus est. </p>
            </div>
            <div
                n="120">
                <head>Periocha CXX</head>
                <p> C. Caesar cos. legem tulit de quaestione habenda in eos quorum opera Caesar
                    pater occisus esset; postulatique ea lege M. Brutus, C. Cassius, Dec. Brutus
                    absentes damnati sunt. </p>
                <p> Cum M. Antoni uires Asinius quoque Pollio et Munatius Plancus cum exercitibus
                    suis adiuncti ampliassent, et Dec. Brutus, cui senatus ut persequeretur Antonium
                    mandauerat, relictus a legionibus suis profugisset, caesus iussu Antoni, in
                    cuius potestatem uenerat, a Capeno Sequano interfectus est. </p>
                <p> C. Caesar pacem cum Antonio et Lepido fecit ita ut III uiri rei p. constituendae
                    per quinquennium essent ipse et Lepidus et Antonius et ut suos quisque inimicos
                    proscriberent. In qua proscriptione plurimi equites R., CXXX senatorum nomina
                    fuerunt, et inter eos L. Pauli, fratris M. Lepidi, et L. Caesaris, Antoni
                    auunculi, et M. Ciceronis. Huius occisi a Popillio, legionario milite, cum
                    haberet annos LXIII, caput quoque cum dextra manu in rostris positum est. </p>
                <p> Praeterea res a M. Bruto in Graecia gestas continet. </p>
            </div>
            <div
                n="121">
                <head>Periocha CXXI</head>
                <p>C. Cassius, cui mandatum a senatu erat ut Dolabellam hostem iudicatum bello
                    persequeretur, auctoritate rei p. adiutus Syriam cum tribus exercitibus, qui in
                    eadem prouincia erant, in potestatem suam redegit, Dolabellam in urbe Laodicia
                    obsessum mori coegit. M. quoque Bruti iussu C. Antonius captus occisus est. </p>
            </div>
            <div
                n="122">
                <head>Periocha CXXII</head>
                <p>M. Brutus aduersus Thracas parumper prospere rem gessit, omnibusque transmarinis
                    prouinciis exercitibusque in potestatem eius et C. Cassi redactis coierunt
                    Smyrnae uterque ad ordinanda belli futuri consilia. M. Messalae Publicolam
                    fratrem uinctum communi consilio condonauerunt. </p>
            </div>
            <div
                n="123">
                <head>Periocha CXXIII</head>
                <p>Sex. Pompeius, Magni filius, collectis ex Epiro proscriptis ac fugitiuis cum
                    exercitu diu sine ulla loci cuiusquam possessione praedatus in mari Messanam,
                    oppidum in Sicilia, primum, dein totam prouinciam occupauit occisoque Pompeio
                    Bithynico praetore, Q. Saluidenum, legatum Caesaris, nauali proelio uicit. </p>
                <p> Caesar et Antonius cum exercitibus in Graecian traicerunt bellum aduersus Brutum
                    et Cassium gesturi. </p>
                <p> Q. Cornificius in Africa T. Sextium, Cassianarum partium ducem, proelio uicit.
                </p>
            </div>
            <div
                n="124">
                <head>Periocha CXXIV</head>
                <p>C. Caesar et Antonius apud Philippos uario euentu aduersus Brutum et Cassium
                    pugnauerunt ita ut dextra utriusque cornua uincerent ex castra quoque utrimque
                    ab his qui uicerant expugnarentur. Sed inaequalem fortunam partium mors Cassi
                    fecit qui cum in eo cornu fuisset quod pulsum erat, totum exercitum fusum ratus
                    mortem consciuit. </p>
                <p> Altera dein die uictus M. Brutus et ipse uitam finiit exorato Stratone, fugae
                    comite, ut sibi gladium adigeret. Annorum erat circiter XL. </p>
                <p> Q. Hortensius occisus est. </p>
            </div>
            <div
                n="125">
                <head>Periocha CXXV</head>
                <p>Caesar relicto trans mare Antonio (prouinciae ea parte imperi positae ei
                    cesserant) reuersus in Italiam ueteranis agros diuisit. Seditiones exercitus sui
                    quas corrupti a Fuluia, M. Antoni uxore, milites aduersus imperatorem suum
                    concitauerant, cum graui periculo inhibuit. L. Antonius cos., M. Antoni frater,
                    eadem Fuluia consiliante bellum Caesari intulit. Receptis in partes suas populis
                    quorum agri ueteranis adsignati erant, et M. Lepido, qui custodiae urbis cum
                    exercitu praeerat, fuso hostiliter in urbem inrupit. </p>
            </div>
            <div
                n="126">
                <head>Periocha CXXVI</head>
                <p>Caesar cum esset annorum XXIII, obsessum in oppido Perusia L. Antonium conatumque
                    aliquotiens erumpere et repulsum fame coegit in deditionem uenire ipsique et
                    omnibus militibus eius ignouit, Perusiam diruit, redactisque in potestatem suam
                    omnibus diuersae partis exercitibus bellum citra ullum sanguinem confecit. </p>
            </div>
            <div
                n="127">
                <head>Periocha CXXVII</head>
                <p>Parthi Labieno, qui Pompeianarum partium fuerat, duce in Syriam inruperunt
                    uictoque Decidio Saxa, M. Antoni legato, totam eam prouinciam occupauerunt. M.
                    Antonius cum ad bellum aduersus Caesarem gerendum incitaretur ab uxore Fuluia ne
                    concordiae ducum obstaret, pace facta cum Caesare, sororem eius Octauiam in
                    matrimonium duxit. Q. Saluidenum consilia nefaria aduersus Caesarem molitum
                    indicio suo prostraxit, isque damnatus mortem consciuit. P. Ventidius Antoni
                    legatus Parthos proelio uictos Syria expulit Labieno, eorum duce, occiso. </p>
                <p> Cum uicinus Italiae hostis, Sex. Pompeius, Siciliam teneret et commercium
                    annonae impediret, expostulatam cum eo pacem Caesar et Antonius fecerunt ita ut
                    Siciliam prouinciam haberet. </p>
                <p> Praeterea motus Africae et bella ibi gesta continet. </p>
            </div>
            <div
                n="128">
                <head>Periocha CXXVIII</head>
                <p>Cum Sex. Pompeius rursus latrociniis mare infestum redderet nec pacem quam
                    acceperat praestaret, Caesar necessario aduersus eum bello suscepto duobus
                    naualibus proeliis cum dubio euentu pugnauit.</p>
                <p> P. Ventidius, legatus Antonii, Parthos in Syria proelio uicit regemque eorum
                    occidit. Iudaei quoque a legatis Antoni subacti sunt. </p>
                <p> Praeterea belli Siculi apparatum continet. </p>
            </div>
            <div
                n="129">
                <head>Periocha CXXIX</head>
                <p>Aduersus Sex. Pompeium uario euentu naualibus proeliis pugnatum est ita ut ex
                    duabus Caesaris classibus altera, cui Agrippa praeerat, uinceret, altera, quam
                    Caesar duxerat, deleta expositi in terram milites in magno periculo essent.
                    Victus deinde Pompeius in Siciliam profugit. </p>
                <p> M. Lepidus, qui ex Africa uelut ad societatem belli contra Sex. Pompeium a
                    Caesare gerendi traiecerat, cum bellum Caesari quoque inferret, relictus ab
                    exercitu, abrogato triumuiratus honore uitam impetrauit. </p>
                <p> M. Agrippa nauali corona a Caesare donatus est, qui honos nulli ante eum habitus
                    erat. </p>
            </div>
            <div
                n="130">
                <head>Periocha CXXX</head>
                <p> M. Antonius dum cum Cleopatra luxuriatur, tarde Mediam ingressus bellum cum
                    legionibus XVIII et XVI milia equitum Parthis intulit, et cum, duabus legionibus
                    amissis, nulla re prospere cedente retro rediret, insecutis subinde Parthis et
                    ingenti trepidatione et magno totius exercitus periculo in Armeniam reuersus
                    est, XXI diebus CCC milia fuga emensus. Circa VIII milia hominum tempestatibus
                    amisit. </p>
                <p> Tempestates quoque infestas super tam infeliciter susceptum Parthicum bellum
                    culpa sua passus est, quia hiemare in Armenia nolebat, dum ad Cleopatram
                    festinat. </p>
            </div>
            <div
                n="131">
                <head>Periocha CXXXI</head>
                <p> Sex. Pompeius cum in fidem M. Antoni ueniret, bellum aduersus eum in Asia
                    moliens oppressus a legatis eius occisus est. </p>
                <p> Caesar seditionem ueteranorum cum magna pernicie motam inhibuit, Iapydas et
                    Dalmatas et Pannonios subegit. </p>
                <p> Antonius Artauasden, Armeniae regem, fide data perductum in uincula conici
                    iussit, regnumque Armeniae filio suo ex Cleopatra nato dedit, quam uxoris loco
                    iam pridem captus amore eius habere coeperat. </p>
            </div>
            <div
                n="132">
                <head>Periocha CXXXII</head>
                <p> Caesar in Illyrico Dalmatas domuit. </p>
                <p> Cum M. Antonius ob amorem Cleopatrae, ex qua duos filios habebat, Philadelphum
                    et Alexandrum, neque in urbem uenire uellet neque finito IIIuiratus tempore
                    imperium deponere bellumque moliretur quod urbi et Italiae inferret, ingentibus
                    tam naualibus quam terrestribus copiis ob hoc contractis remissoque Octauiae,
                    sorori Caesaris, repudio, Caesar in Epirum cum exercitu traiecit. Pugnae deinde
                    naualis et proelia equestria secunda Caesaris referuntur. </p>
            </div>
            <div
                n="133">
                <head>Periocha CXXXIII</head>
                <p> M. Antonius ad Actium classe uictus Alexandriam profugit, obsessusque a Caesare,
                    in ultima desperatione rerum, praecipue occisae Cleopatrae falso rumore
                    inpulsus, se ipse interfecit. </p>
                <p> Caesar Alexandria in potestatem redacta, Cleopatra, ne in arbitrium uictoris
                    ueniret, uoluntaria morte defuncta, in urbem reuersus tres triumphos egit, unum
                    ex Illyrico, alterum ex Actiaca uictoria, tertium de Cleopatra, imposito fine
                    ciuilibus bellis altero et uicesino anno. </p>
                <p> M. Lepidus Lepidi, qui triumuir fuerat, filius coniuratione aduersus Caesarem
                    facta bellum moliens oppressus et occisus est. </p>
            </div>
            <div
                n="134">
                <head>Periocha CXXXIV</head>
                <p> C. Caesar rebus compositis et omnibus prouinciis in certam formam redactis
                    Augustus quoque cognominatus est ; et mensis Sextilis in honorem eius appellatus
                    est. </p>
                <p> Cum ille conuentum Narbone egit, census a tribus Galliis, quas Caesar pater
                    uicerat, actus. </p>
                <p> Bellum aduersus Basternas et Moesos et alias gentes a M. Crasso referuntur. </p>
            </div>
            <div
                n="135">
                <head>Periocha CXXXV</head>
                <p>Bellum a M. Crasso aduersus Thracas et a Caesare aduersus Hispanos gestum
                    refertur, et Salassi, gens Alpina, perdomiti. </p>
            </div>
            <div
                n="138">
                <head>Periocha CXXXVIII</head>
                <p> Raeti a Tib. Nerone et Druso, Caesaris priuignis, domiti. Agrippa, Caesaris
                    gener, mortuus. A Druso census actus est. </p>
            </div>
            <div
                n="139">
                <head>Periocha CXXXIX</head>
                <p>Ciuitates Germaniae cis Rhenum et trans Rhenum positae oppugnantur a Druso, et
                    tumultus, qui ob censum exortus in Gallia erat, conponitur. Ara dei Caesaris ad
                    confluentem Araris et Rhodani dedicata, sacerdote creato C. Iulio
                    Vercondaridubno Aeduo. </p>
            </div>
            <div
                n="140">
                <head>Periocha CXL</head>
                <p> Thraces domiti a L. Pisone, item Cherusci, Tencteri, Chauci aliaeque Germanorum
                    trans Rhenum gentes subactae a Druso referuntur. Octauia, soror Augusti,
                    defuncta, ante amisso filio Marcello cuius monimenta sunt theatrum et porticus
                    nomine eius dicata. </p>
            </div>
            <div
                n="141">
                <head>Periocha CXLI</head>
                <p> Bellum aduersus transrhenanas gentes a Druso gestum refertur. In quo inter
                    primores pugnauerunt Chumstinctus et Auectius, tribuni ex ciuitate Neruiorum.
                    Dalmatas et Pannonios Nero, frater Drusi, subegit. Pax cum Parthis facta est
                    signis a rege eorum, quae sub Crasso et postea sub Antonio capta erant,
                    redditis. </p>
            </div>
            <div
                n="142">
                <head>Periocha CXLII</head>
                <p> Bellum aduersus Germanorum trans Rhenum ciuitates gestum a Druso refertur. Ipse
                    ex fractura, equo super crus eius conlapso XXX die quam id acciderat, mortuus.
                    Corpus a Nerone fratre, qui nuntio ualetudinis euocatus raptim adcucurrerat,
                    Romam peruectum et in tumulo C. Iuli reconditum. Laudatus est a Caesare Augusto
                    uitrico. Et supremis eius plures honores dati. </p>
            </div>
        </body>
    </text>
</TEI>
